<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 T'imoth'i 5</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 T'imoth'i</a></li>
<li><a href='1TI04.htm'>&lt;</a></li>
<li><a href='1TI.htm'>5</a></li>
<li><a href='1TI06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>P'aulo anamuadha T'imoth'i dzulu za magungu </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">5:1 Alaw 19:32</span></a>Usidumulire muthumia, ela hat'uhe, nena naye kwa up'ore dza here babayo wa kukuzhala. Arya avulana o, ahalire here nduguzo.   <span class="verse" id="V2">2&#160;</span>Anaache athumia ahalire here mamezo. Anaache hirimu ahalire here nduguzo a kiche, uhende vizho kahi za ueri wosi.   </div><div class='p'> <span class="verse" id="V3">3&#160;</span>Dzulu za ache magungu namala niambe vivi, aryahu mario ni magungu jeri, be aishimu na ukale mut'u wa kuamanya.   <span class="verse" id="V4">4&#160;</span>Ela chamba hana magungu angine mario mana ana hedu adzukulu, h'aya, be ao ana na adzukulu suthi kwandza kamare madzifundishe kuhenda viryahu virizho ni karakara kidini. Ni maatsundzet'o adamu ao na makihenda vizho mandakala ni here mario manariha zho marizhohenderwa ao enye ni o azhazi ao na ts'awizao na h'awizao, kwani vizho ndo vimufwahizazho Mulungu.   <span class="verse" id="V5">5&#160;</span><a href="#FN2" class="notemark"><span class="popup">5:5 Luk 2:37; 18:7</span></a>Ela gungu jeri ariye k'ana mut'u wa kumwaviza hatha iye nde iye, bai iye ni kukala k'ana vingine isihokala th'amaaye ni Mulungu thu, na nikuenderera kumuvoya iye usiku na mutsana amwavize.   <span class="verse" id="V6">6&#160;</span>Ela gungu ariye anathuwa th'amaaze za mwiri, be wagonya kufwa idzaho at'u manamona amoyo.   <span class="verse" id="V7">7&#160;</span>H'aya bai ap'e malagizo gaga, ili masikale at'u a kuhadzwa-hadzwa na mai.   <span class="verse" id="V8">8&#160;</span>Ela chamba mut'u k'aatsundza amanyie, haswa aryahu mario ni adamue mwenye, be mut'u iye ni kukala adzariricha ro kuluhiro naye hatha baha mut'u ariye k'amumanya Mulungu kamare.   </div><div class='p'> <span class="verse" id="V9">9&#160;</span>Bai k'ahana cha mut'u kuambwa ni gungu hasihokala akale ni mut'u ariye ana zaidhi ya miaka mirongo mihandahu. Mut'u dza vizho iye anadima kungizwa kahi za ro jao ra magungu. H'aya zho mbai, iye niakale were ana mulume mumwenga thu,   <span class="verse" id="V10">10&#160;</span><a href="#FN3" class="notemark"><span class="popup">5:10 2:10; Aebu 13:2; Joh 13:14</span></a>na akale anamanywa ni at'u kwa ut'u wa go mahendoge madzo-madzo. Mwanamuche gungu niakale waarerat'o anae akale were ni mutseki ariyegesa nyayo za at'u aeri, ariyeaviza at'u mariokala mana thabu na kidza akidzambozeza kamare kwa ut'u wa mahendo madzo-madzo kahi za kila ngira.   </div><div class='p'> <span class="verse" id="V11">11&#160;</span>Aryahu anaache magungu mario machere ahoho, usiangize kahi za jao ra ache magungu bule. Mana zo th'amaa za miri yao zikidhima kuryahu kumuhendza Masihi kwao, h'aya be ni kuthimwa ni kuhendza kuhalwa beo.   <span class="verse" id="V12">12&#160;</span>Mahendaho vizho, ni kukala manadzipiga ulongo enye kwa kwenda kinyume cha yo ahadhi mariyoika.   <span class="verse" id="V13">13&#160;</span><a href="#FN4" class="notemark"><span class="popup">5:13 2 Ath'es 3:11</span></a>H'aya zho mbai, ao anaache ni kuthuwa kudzikeresira thu hasiho kazi ya kuhenda na ni kukala ni a du harya, du harya mo nyumba-nyumba za at'u, rimalwaro ee k'arimanyikana. Bai si kwamba vizho be ndo ni vizho kare, hatha anaache aa be ni kukala mathele nyambo, na kuhendza kwangirira maut'u ga kwa ni at'u. Nao be ni kunena maut'u garigo hatha k'agariwa ni mutsango kamare.   <span class="verse" id="V14">14&#160;</span><a href="#FN5" class="notemark"><span class="popup">5:14 1 Akor 7:9</span></a>Kwa vizho ningahendza at'u dza aa mapate alume mahalwe kaheri, mazhale ahoho na matsundzet'o midzi yao, kusudhi yuyahu hadhui asidze akapata kadzanya akanena mai dzulu zehu.   <span class="verse" id="V15">15&#160;</span>Kwani hatha haha ninenaho ma kuko magungu angine mario mamuricha Mulungu na vivi manamuthuwa Shethani.   </div><div class='p'> <span class="verse" id="V16">16&#160;</span>Bai chamba mwanamuche Mumasihia ana amanyie mario ni magungu, mut'u iye anav̱irya aavize ili wo muzigo uwo usirichirwe kanisa bule. Akihenda vizho, h'aya be ro kanisa rindathuwa wo wa kuaviza ao anaache mario ni magungu jeri na jeri.   </div><div class='s'>Maadho dzulu za azee a kanisa </div> <div class='p'> <span class="verse" id="V17">17&#160;</span><a href="#FN6" class="notemark"><span class="popup">5:17 1 Ath'es 5:12</span></a>H'aya, na aryahu azee a kanisa mario manaendesha yo kazi ya mumo kanisani t'ot'ot'o, manav̱irya mahokezwe mishahara ya k'ana mbiri. Haswa aryahu mario kazi yao ni kuhubiri na kufundisha at'u kwa chadi.   <span class="verse" id="V18">18&#160;</span><a href="#FN7" class="notemark"><span class="popup">5:18 Kumbu 25:4; Luk 10:7; 1 Akor 9:9, 12-14</span></a>Kwani Maoro ganaamba, “Kala ng'ombe inakut'a ngano, usiifunge mulomo bule.” H'aya, kidza “Muhendzi wa kazi anav̱irya kupata marihoge.”   </div><div class='p'> <span class="verse" id="V19">19&#160;</span><a href="#FN8" class="notemark"><span class="popup">5:19 Kumbu 19:15; Math' 18:16; 2 Akor 13:1</span></a>Bai mut'u akidza kwako akidzamushithaki muzee wa kanisa, uwe usikale muharaka wa kugagwira gago muhaka gakale gana ushahidhi wa at'u airi hedu ahahu vivi.   <span class="verse" id="V20">20&#160;</span><a href="#FN9" class="notemark"><span class="popup">5:20 Agal 2:14; Aefe 5:11</span></a>Aryahu mario manaenderera kuhenda dambi, adumulire mbere za at'u osi, ili aryahu angine magoshezhwe ni kuhenda dambi.   </div><div class='p'> <span class="verse" id="V21">21&#160;</span>Vikara ninakulagiza malagizo gaga, kuno Mulungu na Masihi Jesu, na o malaika aeri mario ni atsagulwa makikala here mashahidhi. H'aya ni vivi, hakikisha kukala unathuwa malagizo gaga hasiho upendheleo hedu kubagua mut'u.   <span class="verse" id="V22">22&#160;</span><a href="#FN10" class="notemark"><span class="popup">5:22 4:14</span></a>Usikale muharaka wa kumuikira mikono mut'u na kidza usishiriki dambi za at'u angine. Mut'u uwe dzimanyirire na udziike mueri.   </div><div class='p'> <span class="verse" id="V23">23&#160;</span>H'aya kwa ut'u wa yo ndaniyo k'ongo, na go manyonge gakupatago-patago kwenda, usinwe madzi h'akeye, ela nwa divai vichache.   </div><div class='p'> <span class="verse" id="V24">24&#160;</span>Dambi za at'u angine zi lwazu-lwazu kamare na nikuathangulia o enye, muhaka hukumuni. Dambi za at'u angine zo zinamanyikana badaye.   <span class="verse" id="V25">25&#160;</span>Bai kahi za ngira iyo vizho, mahendo madzo nago nikukala ganaoneka lwazu-lwazu na hatha kala k'agaoneka lwazu kidza mwisho suthi gaoneke vizho, kwani k'agafitsika.   </div><ul class='tnav'>
<li><a href='index.htm'>1 T'imoth'i</a></li>
<li><a href='1TI04.htm'>&lt;</a></li>
<li><a href='1TI.htm'>5</a></li>
<li><a href='1TI06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">5:1</a>
<span class="xo">5:1 </span><span class="xt">Alaw 19:32</span></p>
<p class="x" id="FN2"><span class="notemark"></span><a class="notebackref" href="#V5">5:5</a>
<span class="xo">5:5 </span><span class="xt">Luk 2:37; 18:7</span></p>
<p class="x" id="FN3"><span class="notemark"></span><a class="notebackref" href="#V10">5:10</a>
<span class="xo">5:10 </span><span class="xt">2:10; Aebu 13:2; Joh 13:14</span></p>
<p class="x" id="FN4"><span class="notemark"></span><a class="notebackref" href="#V13">5:13</a>
<span class="xo">5:13 </span><span class="xt">2 Ath'es 3:11</span></p>
<p class="x" id="FN5"><span class="notemark"></span><a class="notebackref" href="#V14">5:14</a>
<span class="xo">5:14 </span><span class="xt">1 Akor 7:9</span></p>
<p class="x" id="FN6"><span class="notemark"></span><a class="notebackref" href="#V17">5:17</a>
<span class="xo">5:17 </span><span class="xt">1 Ath'es 5:12</span></p>
<p class="x" id="FN7"><span class="notemark"></span><a class="notebackref" href="#V18">5:18</a>
<span class="xo">5:18 </span><span class="xt">Kumbu 25:4; Luk 10:7; 1 Akor 9:9, 12-14</span></p>
<p class="x" id="FN8"><span class="notemark"></span><a class="notebackref" href="#V19">5:19</a>
<span class="xo">5:19 </span><span class="xt">Kumbu 19:15; Math' 18:16; 2 Akor 13:1</span></p>
<p class="x" id="FN9"><span class="notemark"></span><a class="notebackref" href="#V20">5:20</a>
<span class="xo">5:20 </span><span class="xt">Agal 2:14; Aefe 5:11</span></p>
<p class="x" id="FN10"><span class="notemark"></span><a class="notebackref" href="#V22">5:22</a>
<span class="xo">5:22 </span><span class="xt">4:14</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
