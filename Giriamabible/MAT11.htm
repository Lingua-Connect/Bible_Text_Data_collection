<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 11</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT10.htm'>&lt;</a></li>
<li><a href='MAT.htm'>11</a></li>
<li><a href='MAT12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Johana Mubat'izaji anaahuma anafundzie kwa Jesu </div> <div class='r'>Luka 7:18-23  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">11:1 7:28</span></a>Vikara Jesu arihokala adzagonya kualagiza o anafundzie kumi na airi, akihauka haryahu arihokala, achangira kahi za midzi mingine ya Galilaya, kuhubiri na kufundisha kuko.   </div><div class='p'> <span class="verse" id="V2">2&#160;</span><a href="#FN2" class="notemark"><span class="popup">11:2 14:3</span></a>Wakathi uryahu, Johana Mubat'izaji were a jela. Bai arihosikira gago maut'u gosi arigokala akigahenda ye Masihi, wahuma anafundzie makamuze Jesu mamwambe,   <span class="verse" id="V3">3&#160;</span><a href="#FN3" class="notemark"><span class="popup">11:3 Joh 1:15, 27; 3:31; 11:27</span></a>“Vidze, we ndiwe yuyahu huriyekala hunamuthariza hedu hutharize mungine?”   <span class="verse" id="V4">4&#160;</span>K'uzhona marihouza viryahu, Jesu akiadzigidzya akiamba, “Uyani mukamwambire Johana gago musikirago na kugaona.   <span class="verse" id="V5">5&#160;</span><a href="#FN4" class="notemark"><span class="popup">11:5 Isa 35:5-6; 26:19; 61:1; Luk 4:18</span></a>At'u masoona manaona, vidende mananenda, akongo a mahana manahozwa, at'u masio na masikiro manasikira, nyufu zinafufulwa, na masikini manahubiriwa Uv̱oro Udzo.   <span class="verse" id="V6">6&#160;</span>Na baha iye ariye k'andakala na tashwishi dzulu zangu.”   </div><div class='s'>Jesu ananena dzulu za Johana </div> <div class='r'>Luka 7:24-35  </div><div class='p'> <span class="verse" id="V7">7&#160;</span>Bai aryahu anafundzi a Johana marihokala makuukani, Jesu akigalukira ro kundi ra at'u akinena dzulu za Johana akiamba, “Harya murihokwenda kurya nyika were mudzakwendalolani? Vidze were mudzakwendalola kirungurungu kinafuswa-fuswa ni lupeho?   <span class="verse" id="V8">8&#160;</span>Hedu mwakwendalola mut'u adzevala nguwo mbidzo? Hatha, mavalao nguwo mbidzo k'amakala nyika bule, makala kahi za madzumba ga athawali.   <span class="verse" id="V9">9&#160;</span>H'aya nambirani bai cho murichokwendalola ko nyika. Vidze mwakwendamulola nabii? Ee, ni vizho mwakwendamulola nabii. Nami ninamwambira kamare kukala mwakwendamulola mut'u ariye ni zaidhi ya nabii.   <span class="verse" id="V10">10&#160;</span><a href="#FN5" class="notemark"><span class="popup">11:10 Mala 3:1; Kumbo 23:20; Mar 1:2; Luk 1:76</span></a>Kwani iye Johana ndiye ariyenenwa kahi za Maoro kukala, ‘Lola ninahuma mujumbe wangu mberezo, andiyekutengezera ngirayo kimbere.’   <span class="verse" id="V11">11&#160;</span>Nami namwambira kamare kukala haha urumwenguni be k'ahadzazhalwa mut'u mubomu kumukira Johana, ela ye muthithe mwenye kamare kahi za uthawali wa mulunguni be ni mubomu kumukira ye Johana.   <span class="verse" id="V12">12&#160;</span>Na hangu Johana aandze kuhubiri na kubat'iza at'u, wo uthawali wa mulunguni be udzakala ukipigwa viha, na ni o masitao ndo mandiowangira kwa nguvu.   <span class="verse" id="V13">13&#160;</span>Sheria za Musa na mafundisho ga manabii osi hatha kumufikira Johana ganena dzulu za wo uthawali.   <span class="verse" id="V14">14&#160;</span><a href="#FN6" class="notemark"><span class="popup">11:14 1 Athaw 17:1; Mala 4:5; Math' 17:12-13; Mar 9:13</span></a>Kwa vizho ahendzaye kukuluhira naakuluhire kukala Johana nde iye Elija ariyekala anatharizwa.   <span class="verse" id="V15">15&#160;</span><a href="#FN7" class="notemark"><span class="popup">11:15 13:9, 43; Mar 4:9, 23; 7:16; Luk 8:8; 14:35</span></a>Mwenye masikiro, naasikire.”   </div><div class='p'> <span class="verse" id="V16">16&#160;</span>Bai Jesu akienderera kunena akiamba, “Kizhazi kino be tha ndakihalanisha na noni mino? Kidzahalana na ahoho makeresio sokoni. Asena ao manaamba,   <span class="verse" id="V17">17&#160;</span>‘Fudzamupigira vivoti, ela k'amuvinire, hudzamuimbira wira wa hanga, ela k'amuririre kamare.’   <span class="verse" id="V18">18&#160;</span><a href="#FN8" class="notemark"><span class="popup">11:18-19 9:14; Mar 2:18; Luk 5:33</span></a>Johana wakudza haha, akikala k'arya na k'anwa mukiamba kukala ana p'ep'o.   <span class="verse" id="V19">19&#160;</span><a href="#FN9" class="notemark"><span class="popup">11:19 9:10; 11:2</span></a>Vino Mwana wa Mudamu wakudza, anarya na ananwa munamwamba kukala adzatona, kidza ni murevi na musena wa athozi a kodi, na enye dambi angine. Ela ulachu wa Mulungu unamanywa ni wa ujeri, kukirira kwa mahendo ga ao maukubalio.”   </div><div class='s'>Midzi iriyo k'aikuluhirire </div> <div class='r'>Luka 10:13-15  </div><div class='p'> <span class="verse" id="V20">20&#160;</span>Vikara Jesu akikwatya kuidumulira iryahu midzi ariyo were wakwendahenda miujiza mibomu-mibomu, ela at'u a kuko hatha bada ya kuona miujiza iyo, makikahala kuthubu vizho.   <span class="verse" id="V21">21&#160;</span><a href="#FN10" class="notemark"><span class="popup">11:21 Tiro na Sidoni: Isa 23:1-16</span></a>Bai waamba, “Shauri yenu ninwi at'u a Korazini na Beth'isaida. Kwani kala yo miujiza niriyoihenda ko kwenu be naihenda kahi za midzi ya Tiro na Sidoni be o andziyenu ngere mavala nguwo za magunia, na kukala ivuni kapindi kunyesa kuthubu kwao.   <span class="verse" id="V22">22&#160;</span>Nami vivi namwambira kamare kukala yo siku ya hukumu vindakala baha o at'u a Tiro na Sidoni kaheri kuriko ninwi.   <span class="verse" id="V23">23&#160;</span><a href="#FN11" class="notemark"><span class="popup">11:23 Isa 14:13, 15</span></a>Nwi at'u a Kaperinaumu nanwi, munaona mundanulwa hatha mulunguni? Hatha bule. Ninwi mundatserezwa hatha kuzimu. Kwani kala yo miujiza iriyohendwa mo mudzini mwenu be yahendwa kahi za mudzi wa Sodomu, ngere Sodomu ichereko hatha rero.   <span class="verse" id="V24">24&#160;</span><a href="#FN12" class="notemark"><span class="popup">11:24 10:15; Luk 10:12</span></a>Nanwi vivi namwambira kamare kukala, haho siku ya hukumu be vindakala vii-vii zhomu kwenu ninwi kuriko kwa at'u a Sodomu.”   </div><div class='s'>Jesu anamulazhira muv̱era Mulungu </div> <div class='r'>Luka 10:21-22  </div><div class='p'> <span class="verse" id="V25">25&#160;</span><a href="#FN13" class="notemark"><span class="popup">11:25 Isa 29:14; 1 Akor 1:18-29</span></a>K'uzhona wakathi uwo vizho, Jesu akiamba, “Nakulazhira muv̱era h'ewe Baba, Bwana wa dzulu na ts'i, kwa kukala maut'u gaga wagafitsa alachu na enye akili, ukigagunulira madanga ga ana.   <span class="verse" id="V26">26&#160;</span>Ni karakara Baba kwa kukala vizho were ndo urizhohendza.”   <span class="verse" id="V27">27&#160;</span><a href="#FN14" class="notemark"><span class="popup">11:27 28:18; Joh 1:18; 3:35; 10:15; 13:3; 17:2</span></a>Bai arihogonya kulazha muv̱era akiagalukira o at'u akiamba, “Maut'u gosini gaikwa mikononi mwangu ni Baba. K'akuna mut'u amumanyaye ye Mwana asihokala ye Baba, na k'akuna mut'u amumanyaye ye Baba asihokala ye Mwana na aryahu ambao ye Mwana anahendza kuang'azira ye Baba.”   </div><div class='s'>Jesu anaaiha enye thabu aaoyeze </div> <div class='p'> <span class="verse" id="V28">28&#160;</span><a href="#FN15" class="notemark"><span class="popup">11:28-30 Isa 28:12</span></a>“Ndzoni kwangu ninwi nyosi musirimao, na murio mudzaremererwa ni mizigo nami nindamuoyeza.   <span class="verse" id="V29">29&#160;</span><a href="#FN16" class="notemark"><span class="popup">11:29 Jere 6:16</span></a>Rivaleni gogo rangu, mudzifundishe kwangu, kwa kukala mimi ni mup'eho na mup'ore, nanwi mundaoya kamare kahi za maroho genu.   <span class="verse" id="V30">30&#160;</span>Kwani gogo rangu ni shushu na muzigo wangu k'auremerera.”   </div><ul class='tnav'>
<li><a href='index.htm'>Math'ayo</a></li>
<li><a href='MAT10.htm'>&lt;</a></li>
<li><a href='MAT.htm'>11</a></li>
<li><a href='MAT12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">11:1</a>
<span class="xo">11:1 </span><span class="xt">7:28</span></p>
<p class="x" id="FN2"><span class="notemark"></span><a class="notebackref" href="#V2">11:2</a>
<span class="xo">11:2 </span><span class="xt">14:3</span></p>
<p class="x" id="FN3"><span class="notemark"></span><a class="notebackref" href="#V3">11:3</a>
<span class="xo">11:3 </span><span class="xt">Joh 1:15, 27; 3:31; 11:27</span></p>
<p class="x" id="FN4"><span class="notemark"></span><a class="notebackref" href="#V5">11:5</a>
<span class="xo">11:5 </span><span class="xt">Isa 35:5-6; 26:19; 61:1; Luk 4:18</span></p>
<p class="x" id="FN5"><span class="notemark"></span><a class="notebackref" href="#V10">11:10</a>
<span class="xo">11:10 </span><span class="xt">Mala 3:1; Kumbo 23:20; Mar 1:2; Luk 1:76</span></p>
<p class="x" id="FN6"><span class="notemark"></span><a class="notebackref" href="#V14">11:14</a>
<span class="xo">11:14 </span><span class="xt">1 Athaw 17:1; Mala 4:5; Math' 17:12-13; Mar 9:13</span></p>
<p class="x" id="FN7"><span class="notemark"></span><a class="notebackref" href="#V15">11:15</a>
<span class="xo">11:15 </span><span class="xt">13:9, 43; Mar 4:9, 23; 7:16; Luk 8:8; 14:35</span></p>
<p class="x" id="FN8"><span class="notemark"></span><a class="notebackref" href="#V18">11:18</a>
<span class="xo">11:18-19 </span><span class="xt">9:14; Mar 2:18; Luk 5:33</span></p>
<p class="x" id="FN9"><span class="notemark"></span><a class="notebackref" href="#V19">11:19</a>
<span class="xo">11:19 </span><span class="xt">9:10; 11:2</span></p>
<p class="f" id="FN10"><span class="notemark"></span><a class="notebackref" href="#V21">11:21</a>
<span class="fr">11:21 </span><span class="ft">Tiro na Sidoni: Isa 23:1-16</span></p>
<p class="x" id="FN11"><span class="notemark"></span><a class="notebackref" href="#V23">11:23</a>
<span class="xo">11:23 </span><span class="xt">Isa 14:13, 15</span></p>
<p class="x" id="FN12"><span class="notemark"></span><a class="notebackref" href="#V24">11:24</a>
<span class="xo">11:24 </span><span class="xt">10:15; Luk 10:12</span></p>
<p class="x" id="FN13"><span class="notemark"></span><a class="notebackref" href="#V25">11:25</a>
<span class="xo">11:25 </span><span class="xt">Isa 29:14; 1 Akor 1:18-29</span></p>
<p class="x" id="FN14"><span class="notemark"></span><a class="notebackref" href="#V27">11:27</a>
<span class="xo">11:27 </span><span class="xt">28:18; Joh 1:18; 3:35; 10:15; 13:3; 17:2</span></p>
<p class="x" id="FN15"><span class="notemark"></span><a class="notebackref" href="#V28">11:28</a>
<span class="xo">11:28-30 </span><span class="xt">Isa 28:12</span></p>
<p class="x" id="FN16"><span class="notemark"></span><a class="notebackref" href="#V29">11:29</a>
<span class="xo">11:29 </span><span class="xt">Jere 6:16</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
