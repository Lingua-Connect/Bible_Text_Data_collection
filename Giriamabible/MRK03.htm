<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 3</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Jesu anahoza mut'u siku ya Sabato </div> <div class='r'>Math'ayo 12:9-14; Luka 6:6-11  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">3:1-6 2:27-28</span></a>Gonya kaheri siku mwenga iriyokala ni siku ya Sabato, Jesu achangira kahi za sinagogi na mumo mukikala muna mut'u mwenye mukono wa kuholoza.   <span class="verse" id="V2">2&#160;</span>Bai hakikala hana Mafarisayo mario were manamala chausa cha kumushithakira Jesu, kwa vizho makilolera maone chamba andamuhoza yo siku ya Sabato, makamushithaki.   <span class="verse" id="V3">3&#160;</span>Jesu akimwambira ye mut'u ariyeholoza mukono, “Ungarara ho kahikahi hedu.”   <span class="verse" id="V4">4&#160;</span>Gonya Jesu akiauza o Mafarisayo akiamba, “Vidze kisheria ni hiro ririro ni karakara kuhendwa siku ya Sabato? Vidze ni kuhenda madzo hedu mai? Ni kuthizha hedu ni kwalaga?” Ela makinyamala zii!   <span class="verse" id="V5">5&#160;</span>Jesu akialola o Mafarisayo kuno atsukirwe, akidzalwa ni kigondzi kwa ut'u wa kukosa mbazi kwao. Gonya akimwamba ye mut'u, “Goloza wo mukonowo hedu.” Akiugoloza nawo ukiuyat'o kare.   <span class="verse" id="V6">6&#160;</span><a href="#FN2" class="notemark"><span class="popup">3:6 Joh 5:16, 18</span></a>Ndo ao Mafarisayo machambola na machendathunganana na at'u a Herode kupanga mandizhomwalaga Jesu.   </div><div class='s'>Ngororoki ya at'u inamuthuwa Jesu </div> <div class='p'> <span class="verse" id="V7">7&#160;</span>Bai Jesu hamwenga na anafundzie makiahaukira na machenda ko ziya ra Galilaya. Vikara arihokala anenda, ngororoki bomu ya at'u ikimuthuwa. At'u aa, angine mambola Galilaya, jimbo ra Judea,   <span class="verse" id="V8">8&#160;</span>na mudzi wa Jerusalemu, na jimbo ra Idumea, na kuvuka muho wa Jorodani. Angine mambola viv̱alo zha Tiro na Sidoni. Ao osi mamudzirira kwa kukala masikira go arigokala akigahenda Jesu.   <span class="verse" id="V9">9&#160;</span>Kwa ut'u wa wo muminyano wa o at'u anji, Jesu walagiza o anafundzie mamuikire dau thithe ili asihoshwe ni at'u.   <span class="verse" id="V10">10&#160;</span>Were adzahoza akongo anji, ndo anji angine mariokala k'amadima, makihendza makukume hatha mamugut'e kwamba mahole nao.   <span class="verse" id="V11">11&#160;</span><a href="#FN3" class="notemark"><span class="popup">3:11 1:24; 5:7; Math' 8:29; Luk 4:34, 41; 8:28</span></a>Na yoyosi ariyepagawa ni p'ep'o arihomona Jesu, wagolomokwa na akigwa mbereze akipiga k'ululu na kuamba, “Uwe ndiwe Mwana wa Mulungu.”   <span class="verse" id="V12">12&#160;</span><a href="#FN4" class="notemark"><span class="popup">3:12 1:34; Luk 4:41</span></a>Ela Jesu akiakokot'era sana masihende akamanywa iye ni h'ani.   </div><div class='s'>Jesu anatsagula ahumwi kumi na airi </div> <div class='r'>Math'ayo 10:1-4; Luka 6:12-16  </div><div class='p'> <span class="verse" id="V13">13&#160;</span>Bada ya gago Jesu akikwera dzulu murimani, na akiaiha aryahu arioahendza nao machenda ho arihokala.   <span class="verse" id="V14">14&#160;</span>Na gonya akitsagula kumi na airi na akiahendya makale ahumwie na makale hamwenga naye. Kidza aahume kwendahubiri,   <span class="verse" id="V15">15&#160;</span>na makale na wadimi wa kumboza at'u p'ep'o.   <span class="verse" id="V16">16&#160;</span><a href="#FN5" class="notemark"><span class="popup">3:16-19 Mahe 1:13; Joh 1:40-44</span></a>Gaga ndo madzina ga o kumi na airi mariotsagulwa ni Jesu: Simoni ambaye Jesu wamup'a dzina ra P'et'ero,   <span class="verse" id="V17">17&#160;</span>Jakobu na Johana, ana a Zebedayo ambao Jesu waaiha Boanerige, ambaro manaye ni “Ana a kigwaragwara,”   <span class="verse" id="V18">18&#160;</span>Anderea, Filipu, Bath'olomayo, Math'ayo, T'omasi, Jakobu mwana wa Alifayo, Th'adayo, Simoni Muhehezi,   <span class="verse" id="V19">19&#160;</span>na Juda Isikariote ariye nde ariyekudzamusaliti Jesu.   </div><div class='s'>Jesu ana nguvu kumushinda Belizebuli </div> <div class='r'>Math'ayo 12:22-32; Luka 11:14-23; 12:10  </div><div class='p'> <span class="verse" id="V20">20&#160;</span>Arihogonya kuatsagula o ahumwie, achangira nyumbani. Bai ngororoki bomu ya at'u ikimwenderera kaheri, hatha Jesu na anafundzie k'amapatire mwanya wa kurya chakurya.   <span class="verse" id="V21">21&#160;</span><a href="#FN6" class="notemark"><span class="popup">3:21 3:31; Joh 7:5</span></a>Ndo at'u a kwao marihosikira makiuka kwendamugwira, makiamba, “Ana vilalu.”   <span class="verse" id="V22">22&#160;</span><a href="#FN7" class="notemark"><span class="popup">3:22 Math' 9:34; 10:25</span></a>Nao alimu a Sheria mariombola Jerusalemu maamba, “Ana Belizebuli<a href="#FN8" class="notemark">*<span class="popup">3:22 Belizebuli ni dzina ringine ra Shethani.</span></a> na anamboza p'ep'o kwa zo nguvu za iye mubomu wa p'ep'o.”   <span class="verse" id="V23">23&#160;</span>Bai Jesu akiambira o at'u makundzumanyike, gonya akiambira kwa mafumbo akiamba, “Vidze Shethani anadima kumwamboza Shethani mwandziwe?   <span class="verse" id="V24">24&#160;</span>Ts'i at'ue makidzigazha makundi-makundi gahehago, ts'i iyo k'aindatoa.   <span class="verse" id="V25">25&#160;</span>Na mudzi ukigazhika na at'ue makikala k'amagwirana milomo, be mudzi uwo k'aundatoa.   <span class="verse" id="V26">26&#160;</span>Na Shethani akidzipinga na kudzigazha mwenye, k'andatoa, uwo ndo undokala mwishowe.   <span class="verse" id="V27">27&#160;</span><a href="#FN9" class="notemark"><span class="popup">3:27 Isa 49:24</span></a>K'akuna mut'u adimaye kungira kahi za nyumba ya mut'u mwenye nguvu na kumuhoka vit'uzhe hasiho kumufunga ye mwenye kwandza. Niamufunge kwandza ndo adime kumuhoka zho vit'uzhe.   <span class="verse" id="V28">28&#160;</span>Namwambira ujeri wenye, anadamu mandasamehewa dambi zosi na kila kufuru mandiyonena.   <span class="verse" id="V29">29&#160;</span>Ela mut'u andiyemukufuru Roho Mweri, k'ana musamaha bule, andakala adzahenda dambi ya kare na kare.”   <span class="verse" id="V30">30&#160;</span><a href="#FN10" class="notemark"><span class="popup">3:30 Joh 7:20</span></a>Jesu wanena vivi kwa kukala angine were madzamwamba ana p'ep'o.   </div><div class='s'>Mameye Jesu na nduguze Jesu </div> <div class='r'>Math'ayo 12:46-50; Luka 8:19-21  </div><div class='p'> <span class="verse" id="V31">31&#160;</span><a href="#FN11" class="notemark"><span class="popup">3:31 3:21</span></a>Gonya mameye na nduguze Jesu a kilume makidza. Makiima ko ndze ya yo nyumba, makihuma mut'u akamwihe Jesu.   <span class="verse" id="V32">32&#160;</span>Wo muthunganano wa at'u mariokala makeresi, na madzamudengereka makimwamba Jesu, “Lola mameyo na nduguzo manakumala ko ndze.”   <span class="verse" id="V33">33&#160;</span>Jesu akiadzigidzya akiamba, “M'ama na ndugu zangu ni hio?”   <span class="verse" id="V34">34&#160;</span>Gonya akialolat'o o mariokala makeresi, kumudengereka, akiamba, “Aa be ndo m'ama na ndo ndugu zangu!   <span class="verse" id="V35">35&#160;</span><a href="#FN12" class="notemark"><span class="popup">3:35 Math' 6:10</span></a>Kwani ahendaye mahendzo ga Mulungu, nde m'ama na nde ndugu yangu.”   </div><ul class='tnav'>
<li><a href='index.htm'>Mariko</a></li>
<li><a href='MRK02.htm'>&lt;</a></li>
<li><a href='MRK.htm'>3</a></li>
<li><a href='MRK04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">3:1</a>
<span class="xo">3:1-6 </span><span class="xt">2:27-28</span></p>
<p class="x" id="FN2"><span class="notemark"></span><a class="notebackref" href="#V6">3:6</a>
<span class="xo">3:6 </span><span class="xt">Joh 5:16, 18</span></p>
<p class="x" id="FN3"><span class="notemark"></span><a class="notebackref" href="#V11">3:11</a>
<span class="xo">3:11 </span><span class="xt">1:24; 5:7; Math' 8:29; Luk 4:34, 41; 8:28</span></p>
<p class="x" id="FN4"><span class="notemark"></span><a class="notebackref" href="#V12">3:12</a>
<span class="xo">3:12 </span><span class="xt">1:34; Luk 4:41</span></p>
<p class="x" id="FN5"><span class="notemark"></span><a class="notebackref" href="#V16">3:16</a>
<span class="xo">3:16-19 </span><span class="xt">Mahe 1:13; Joh 1:40-44</span></p>
<p class="x" id="FN6"><span class="notemark"></span><a class="notebackref" href="#V21">3:21</a>
<span class="xo">3:21 </span><span class="xt">3:31; Joh 7:5</span></p>
<p class="x" id="FN7"><span class="notemark"></span><a class="notebackref" href="#V22">3:22</a>
<span class="xo">3:22 </span><span class="xt">Math' 9:34; 10:25</span></p>
<p class="f" id="FN8"><span class="notemark">*</span><a class="notebackref" href="#V22">3:22</a>
<span class="fr">3:22 </span><span class="ft">Belizebuli ni dzina ringine ra Shethani.</span></p>
<p class="x" id="FN9"><span class="notemark"></span><a class="notebackref" href="#V27">3:27</a>
<span class="xo">3:27 </span><span class="xt">Isa 49:24</span></p>
<p class="x" id="FN10"><span class="notemark"></span><a class="notebackref" href="#V30">3:30</a>
<span class="xo">3:30 </span><span class="xt">Joh 7:20</span></p>
<p class="x" id="FN11"><span class="notemark"></span><a class="notebackref" href="#V31">3:31</a>
<span class="xo">3:31 </span><span class="xt">3:21</span></p>
<p class="x" id="FN12"><span class="notemark"></span><a class="notebackref" href="#V35">3:35</a>
<span class="xo">3:35 </span><span class="xt">Math' 6:10</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
