<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 21</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Jesu anangira Jerusalemu </div> <div class='r'>Mariko 11:1-11; Luka 19:28-38; Johana 12:12-19  </div><div class='p'> <span class="verse" id="V1">1&#160;</span>Vikara Jesu na anafundzie marihokala ma hehi na Jerusalemu, mafika Beth'ifage, kuko Murima wa Mizeituni. Bai marihofika kuko, Jesu akihuma anafundzie airi akiamba,   <span class="verse" id="V2">2&#160;</span>“Endani hatha mwangire ko kadzidzi mudzikoerekezana nako. Mukifika thu mundaona ndzowe na mwanawe madzafungwa. Avuguleni munirehere.   <span class="verse" id="V3">3&#160;</span>Mut'u yoyosi akimuza mwambireni kukala, ‘Bwana ana haja nao.’ Naye andaarichira mara mwenga.”   <span class="verse" id="V4">4&#160;</span>Bai gosi gahendeka ili garyahu maneno garigonenwa ni nabii gathimire. Kwani nabii mumwenga wanena akiamba,   </div><div class='q'> <span class="verse" id="V5">5&#160;</span><a href="#FN1" class="notemark"><span class="popup">21:5 Isa 62:11; Zaka 9:9</span></a>“Ambireni at'u a mudzi wa Sayuni kukala,  </div><div class='q2'>‘Lolani, muthawali wenu anamudzirira.  </div><div class='q'>Ni mup'ore na adzakwera dzulu za ndzowe,  </div><div class='q2'>kidza mwana wa ndzowe.’ ”   </div><div class='p'> <span class="verse" id="V6">6&#160;</span>K'uzhona o anafundzi makiuka na machendahenda here marizhokala madzalagizwa ni Jesu.   <span class="verse" id="V7">7&#160;</span>Makimureha ye ndzowe na mwanawe, makihala maamba gao makihandika ho dzulu zao na Jesu akikwera.   <span class="verse" id="V8">8&#160;</span><a href="#FN2" class="notemark"><span class="popup">21:8 2 Athaw 9:13</span></a>At'u anji makihala maamba gao makigahandika mo ngirani, angine o makithema vitai zha mihi makivihandika mo ngirani.   <span class="verse" id="V9">9&#160;</span><a href="#FN3" class="notemark"><span class="popup">21:9 Zabu 118:26; 148:1; Math' 20:30-31</span></a>Bai go makundi ga at'u mariokala mbere na mariokala nyuma osi makikwacha kuimba kwa nguvu makiamba,  </div><div class='q'>“Naalikwe ye mwana wa Daudi!  </div><div class='q'>Naahaswe iye adzaye kwa dzina ra Bwana!  </div><div class='q'>Naalikwe ye Mulungu ariye dzulu!”   </div><div class='p'> <span class="verse" id="V10">10&#160;</span>Jesu arihongira Jerusalemu, mudzi wosi wadudumuka na at'u makiuza, “Ni h'ani ye?”   <span class="verse" id="V11">11&#160;</span><a href="#FN4" class="notemark"><span class="popup">21:11 16:14; 21:46; 26:68; Luk 7:16</span></a>Bai o at'u mariokala na Jesu makidzigidzya makiamba, “Ni Jesu, yuyahu nabii wa kula Nazareth'i kuko Galilaya.”   </div><div class='s'>Jesu anainga at'u kula kahi za ro Hekalu </div> <div class='r'>Mariko 11:15-19; Luka 19:45-48; Johana 2:13-22  </div><div class='p'> <span class="verse" id="V12">12&#160;</span>Jesu arihongira kahi za ro Hekalu, waainga at'u osi mariokala makigula na kuguza vit'u mo Hekaluni. Kidza akihala zo meza za abandi a p'esa, na vihi zha aguzi a magiya, akivipetula-petula zhosi.   <span class="verse" id="V13">13&#160;</span><a href="#FN5" class="notemark"><span class="popup">21:13 Isa 56:7; Jere 7:11</span></a>Gonya akiamba, “Zhaorwa kukala, ‘Nyumba yangu indaifwa nyumba ya mavoyo,’ ela ninwi munaihendya p'anga ya kuzama aivi.”   <span class="verse" id="V14">14&#160;</span>Bai at'u anji mariokala k'amaona, na vidende makimuthuwa Jesu mo Hekaluni, naye akidzaahoza.   <span class="verse" id="V15">15&#160;</span><a href="#FN6" class="notemark"><span class="popup">21:15 20:30-31</span></a>Ela vikara o alombi abomu na alimu a Sheria marihoona go maut'u mabomu arigokala akigahenda Jesu, na zho ahoho marizhokala manapiga londzo na kuamba, “Mup'eni nguma Mwana wa Daudi!” mo Hekaluni makitsukirwa sana.   <span class="verse" id="V16">16&#160;</span><a href="#FN7" class="notemark"><span class="popup">21:16 Zabu 8:2</span></a>Bai makimuza Jesu makiamba, “Unaasikira o ahoho zho manenazho?” Akiadzigidzya akiamba, “Ee ninaasikira. Ela go Maoro gaambago, ‘Wapata nguma kwa makanwa ga ahoho athithe na ana atsanga’ k'amudzagashoma?”   </div><div class='p'> <span class="verse" id="V17">17&#160;</span>Naye arihogonya kunena vizho akimwambola mumo Jerusalemu achendalala mudzi wa Beth'ania.   </div><div class='s'>Jesu analani mutini </div> <div class='r'>Mariko 11:12-14, 20-24  </div><div class='p'> <span class="verse" id="V18">18&#160;</span>Kunadzacha, Jesu warauka na madzach'a akikwacha kuuya Jerusalemu. Bai mumo ngirani akisikira ndzala.   <span class="verse" id="V19">19&#160;</span><a href="#FN8" class="notemark"><span class="popup">21:19 Luk 13:6</span></a>Akiona mutini ho k'anda-k'anda za ngira. Achendaulola chamba una matunda, ela k'apatire, mana were u gi makodza mahuhu. Jesu akiulani uryahu muhi akiamba, “Nawe k'undazhala matunda kaheri.” Nawo haho na haho kare ukiuma.   <span class="verse" id="V20">20&#160;</span>K'uzhona o anafundzi marihoona viryahu machangalala zhomu, makiamba, “Muhi uno be tha udzanyaladze haraka vino?”   <span class="verse" id="V21">21&#160;</span><a href="#FN9" class="notemark"><span class="popup">21:21 17:20; Luk 17:6</span></a>Ela Jesu akiadzigidzya akiamba, “Ninamwambira ujeri kukala, mukikuluhira bila kukala na k'ai-k'ai mundahenda ut'u dza uu nidziwouhenda, na hatha zaidhi. Mundadima hatha kuwambira uu murima, ‘Ng'oka ukagwe baharini.’ Na vindakala vizho zhenye.   <span class="verse" id="V22">22&#160;</span><a href="#FN10" class="notemark"><span class="popup">21:22 7:7</span></a>Mukikala na kuluhiro mundahokera kila mundichokivoya.”   </div><div class='s'>Jesu anauzwa dzulu za wadimi ahumirao </div> <div class='r'>Mariko 11:27-33; Luka 20:1-8  </div><div class='p'> <span class="verse" id="V23">23&#160;</span>Bai Jesu akiuya kahi za ro Hekalu na akikwatya kufundisha. Arihokala akufundishani, alombi abomu na athumia a Kiyahudi makidzamuza makimwamba, “Unahenda maut'u gano kwa wadimi wani? Na ni h'ani ariyekup'a wadimi uno?”   <span class="verse" id="V24">24&#160;</span>Jesu akiamba, “Hatha mimi nindamuza swali, mukiridzigidzya, nindamwambira ni wadimi wani nihenderao maut'u gaga.   <span class="verse" id="V25">25&#160;</span>Wo wadimi ariohumira Johana kubat'izira at'u walahi? Wala kwa Mulungu hedu wala kwa anadamu?” O alombi abomu na o athumia makiojana makiamba, “Fukiamba wala kwa Mulungu, andafuza, ‘Kwanoni k'amumukuluhirire?’   <span class="verse" id="V26">26&#160;</span><a href="#FN11" class="notemark"><span class="popup">21:26 14:5</span></a>Na hukiamba, ‘Wala kwa mudamu,’ fu hatharini, mana aa at'u osini manakuluhira kukala Johana were ni nabii.”   <span class="verse" id="V27">27&#160;</span>Kwa vizho makimwamba Jesu, “K'ahumanya.” Jesu naye akiamba, “Hatha mimi nami sindamwambira wo wadimi nihumirao kuhendera maut'u gaga.”   </div><div class='s'>Fumbo ra athana airi mariohumwa ni babiyao </div> <div class='p'> <span class="verse" id="V28">28&#160;</span><a href="#FN12" class="notemark"><span class="popup">21:28-31 7:21</span></a><a href="#FN13" class="notemark"><span class="popup">21:28 Luk 15:11</span></a>Jesu arihogonya kuadzigidzya o alombi abomu na o athumia, waambozera mufano akiamba, “Nambirani ut'u umwenga hedu. Kwakala na mut'u mumwenga ariyekala na athana airi. Siku mwenga akimwamba ye muthana mukulu, ‘Rero enda ukarime ko munda wa mizabibu.’   <span class="verse" id="V29">29&#160;</span>Mwana anambola kunena akiamba, ‘Aa sindakwenda mino.’ Ela gonya ye mukulu akigalukwa ni moyo hatha achenda.   <span class="verse" id="V30">30&#160;</span>Kula haho, ye bimut'u achenda kwa ye wa hiri achendamwamba, ‘Rero enda ukarime ko munda wa mizabibu.’ Ye mwana akiamba, ‘H'aya ndakwenda.’ Ela k'endere bule.   <span class="verse" id="V31">31&#160;</span><a href="#FN14" class="notemark"><span class="popup">21:31 6:10</span></a>Vikara kahi za ano airi ni hiye ariyehenda malagizo ga babaye?” Makiamba, “Ni iye mukulu.” Jesu akiamba, “H'aya, hatha mimi nami namwambira ujeri wenye kukala athozi a kodi na malaya manangira kahi za uthawali wa Mulungu mbere zenu.   <span class="verse" id="V32">32&#160;</span><a href="#FN15" class="notemark"><span class="popup">21:32 Luk 7:29-30</span></a>Kwani Johana Mubat'izaji wakudzamwanyesa ngira ya hachi, ela k'amumukuluhirire, athozi a kodi na malaya o makimukuluhira. Nwi ng'o kamare, hatha bada ya kuona kukala andziyenu madzamukuluhira kidza nwi k'amugalukirwe ni mioyo.”   </div><div class='s'>Fumbo ra ak'urima athiriri </div> <div class='r'>Mariko 12:1-12; Luka 20:9-19  </div><div class='p'> <span class="verse" id="V33">33&#160;</span><a href="#FN16" class="notemark"><span class="popup">21:33 Isa 5:1-2</span></a>Bai Jesu arihogonya kunena vizho akiamba, “Sirikizani nimwambire fumbo ringine bai. Kwakala na mwenye nyumba mumwenga ariyerima mundawe akiulaya mizabibu, akiudengereshera wiyo, akitsimba wina wa kukamulira zabibu, gonya akiaka uringo wa kurindira. Kugonya vizho, akiukodisha kwa ak'urima, gonya ye mwenye achenda ts'i nyingine.   <span class="verse" id="V34">34&#160;</span>Makathi ga mavuno garihofika, waahuma ahumikie mende makagerwe muthalowe wa zabibu ni o ak'urima.   <span class="verse" id="V35">35&#160;</span><a href="#FN17" class="notemark"><span class="popup">21:35 22:6</span></a>Bai o ak'urima marihoaona o ahumiki, mahala mumwenga makimupiga, mumwenga makimukot'a mawe, na mumwenga makimwalaga.   <span class="verse" id="V36">36&#160;</span>Bai, ye mwenye munda akihuma ahumiki angine, anji kukira o arioahuma kwandza. Ela hatha ao nao k'amapatire kit'u, kwani mahendwa dza zho zha andziyao.   <span class="verse" id="V37">37&#160;</span>Ye mwenye munda arihoona vizho akiamba, ‘Charo kiki huriza nimuhume mwanangu. Bila shaka iye mandamuishimu.’   <span class="verse" id="V38">38&#160;</span>Ela o ak'urima marihomona ye mwana akudzani, makiamba, ‘Yuno be hatha se andiyeuhala ufwa uno munda? Alume nahumwalage yuyu, uu munda ukale wehu.’   <span class="verse" id="V39">39&#160;</span><a href="#FN18" class="notemark"><span class="popup">21:39 Aebu 13:12</span></a>Makimuhala kare makimwamboza ndze ya wo munda makimwalaga.   <span class="verse" id="V40">40&#160;</span>Vikara, munaona ye mwenye munda akidza andaahendadze arya ak'urima?”   <span class="verse" id="V41">41&#160;</span><a href="#FN19" class="notemark"><span class="popup">21:41 22:7</span></a>Makidzigidzya makiamba, “Andaahala o ak'urima aalage, gonya wo munda aap'e ak'urima angine mandiokala makimup'a muthalowe wa zabibu kila mavunaho.”   <span class="verse" id="V42">42&#160;</span><a href="#FN20" class="notemark"><span class="popup">21:42 Zabu 118:22-23</span></a>Jesu akiamba, “Hedu k'amudzangwe kugashoma go Maoro gaambago,  </div><div class='q'>‘Ro iwe ririrokahalwa ni aaki  </div><div class='q2'>vivi be ridzagaluka ndo iwe bomu ra p'embeni.  </div><div class='q'>Ut'u uwo wahendwa ni Bwana,  </div><div class='q2'>Na fukiulola unafwangalaza?’   </div><div class='m'> <span class="verse" id="V43">43&#160;</span><a href="#FN21" class="notemark"><span class="popup">21:43-44 Dani 2:34-35, 44-45</span></a>Kwa vizho be namwambira kamare kukala, wo uthawali wa Mulungu mundauhokwa na ugerwe at'u mandioishi maisha ga kumufwahiza Mulungu.   <span class="verse" id="V44">44&#160;</span>Na iye andiyerigwerera iwe riro andabandika-bandika. Ela mut'u yoyosi rindiyemugwerera, rindamusaga tikitiki.”   </div><div class='p'> <span class="verse" id="V45">45&#160;</span>O alombi abomu na o Mafarisayo marihosikira go mafumbo ga Jesu, makimanya kukala manaambwa ao.   <span class="verse" id="V46">46&#160;</span><a href="#FN22" class="notemark"><span class="popup">21:46 21:11; 26:4-5</span></a>Kwa vizho makijeza kumugwira mamushithaki, ela makishindwa kwa kukala were manaagoha o at'u. Kwani o at'u were manamona Jesu ni nabii.   </div><ul class='tnav'>
<li><a href='index.htm'>Math'ayo</a></li>
<li><a href='MAT20.htm'>&lt;</a></li>
<li><a href='MAT.htm'>21</a></li>
<li><a href='MAT22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V5">21:5</a>
<span class="xo">21:5 </span><span class="xt">Isa 62:11; Zaka 9:9</span></p>
<p class="x" id="FN2"><span class="notemark"></span><a class="notebackref" href="#V8">21:8</a>
<span class="xo">21:8 </span><span class="xt">2 Athaw 9:13</span></p>
<p class="x" id="FN3"><span class="notemark"></span><a class="notebackref" href="#V9">21:9</a>
<span class="xo">21:9 </span><span class="xt">Zabu 118:26; 148:1; Math' 20:30-31</span></p>
<p class="x" id="FN4"><span class="notemark"></span><a class="notebackref" href="#V11">21:11</a>
<span class="xo">21:11 </span><span class="xt">16:14; 21:46; 26:68; Luk 7:16</span></p>
<p class="x" id="FN5"><span class="notemark"></span><a class="notebackref" href="#V13">21:13</a>
<span class="xo">21:13 </span><span class="xt">Isa 56:7; Jere 7:11</span></p>
<p class="x" id="FN6"><span class="notemark"></span><a class="notebackref" href="#V15">21:15</a>
<span class="xo">21:15 </span><span class="xt">20:30-31</span></p>
<p class="x" id="FN7"><span class="notemark"></span><a class="notebackref" href="#V16">21:16</a>
<span class="xo">21:16 </span><span class="xt">Zabu 8:2</span></p>
<p class="x" id="FN8"><span class="notemark"></span><a class="notebackref" href="#V19">21:19</a>
<span class="xo">21:19 </span><span class="xt">Luk 13:6</span></p>
<p class="x" id="FN9"><span class="notemark"></span><a class="notebackref" href="#V21">21:21</a>
<span class="xo">21:21 </span><span class="xt">17:20; Luk 17:6</span></p>
<p class="x" id="FN10"><span class="notemark"></span><a class="notebackref" href="#V22">21:22</a>
<span class="xo">21:22 </span><span class="xt">7:7</span></p>
<p class="x" id="FN11"><span class="notemark"></span><a class="notebackref" href="#V26">21:26</a>
<span class="xo">21:26 </span><span class="xt">14:5</span></p>
<p class="x" id="FN12"><span class="notemark"></span><a class="notebackref" href="#V28">21:28</a>
<span class="xo">21:28-31 </span><span class="xt">7:21</span></p>
<p class="x" id="FN13"><span class="notemark"></span><a class="notebackref" href="#V28">21:28</a>
<span class="xo">21:28 </span><span class="xt">Luk 15:11</span></p>
<p class="x" id="FN14"><span class="notemark"></span><a class="notebackref" href="#V31">21:31</a>
<span class="xo">21:31 </span><span class="xt">6:10</span></p>
<p class="x" id="FN15"><span class="notemark"></span><a class="notebackref" href="#V32">21:32</a>
<span class="xo">21:32 </span><span class="xt">Luk 7:29-30</span></p>
<p class="x" id="FN16"><span class="notemark"></span><a class="notebackref" href="#V33">21:33</a>
<span class="xo">21:33 </span><span class="xt">Isa 5:1-2</span></p>
<p class="x" id="FN17"><span class="notemark"></span><a class="notebackref" href="#V35">21:35</a>
<span class="xo">21:35 </span><span class="xt">22:6</span></p>
<p class="x" id="FN18"><span class="notemark"></span><a class="notebackref" href="#V39">21:39</a>
<span class="xo">21:39 </span><span class="xt">Aebu 13:12</span></p>
<p class="x" id="FN19"><span class="notemark"></span><a class="notebackref" href="#V41">21:41</a>
<span class="xo">21:41 </span><span class="xt">22:7</span></p>
<p class="x" id="FN20"><span class="notemark"></span><a class="notebackref" href="#V42">21:42</a>
<span class="xo">21:42 </span><span class="xt">Zabu 118:22-23</span></p>
<p class="x" id="FN21"><span class="notemark"></span><a class="notebackref" href="#V43">21:43</a>
<span class="xo">21:43-44 </span><span class="xt">Dani 2:34-35, 44-45</span></p>
<p class="x" id="FN22"><span class="notemark"></span><a class="notebackref" href="#V46">21:46</a>
<span class="xo">21:46 </span><span class="xt">21:11; 26:4-5</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
