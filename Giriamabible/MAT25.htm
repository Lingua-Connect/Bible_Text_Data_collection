<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 25</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT24.htm'>&lt;</a></li>
<li><a href='MAT.htm'>25</a></li>
<li><a href='MAT26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>Fumbo ra asichana kumi </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">25:1 Luk 12:35-36</span></a>“Haho siku andihokudzirira Mwana wa Mudamu, uthawali wa mulunguni undahalana na asichana kumi marioasha mataa gao mende makamutsangire bwana harusi.   <span class="verse" id="V2">2&#160;</span>Kahi za o asichana kumi, asichana atsano were ni azuzu, na atsano were ni alachu.   <span class="verse" id="V3">3&#160;</span>Vikara aryahu asichana azuzu, mamanya ko kutsukula go mataa kare ela k'amatsukulire akiba yoyosi ya mafuha.   <span class="verse" id="V4">4&#160;</span>Ela arya alachu o makitsukula mataa hamwenga na mafuha ga akiba.   <span class="verse" id="V5">5&#160;</span>Bai kwa kukala ye bwana harusi k'adzire haraka, o asichana osi makunukira na makilala.   <span class="verse" id="V6">6&#160;</span>Ela usiku wa manane, makihenda kusikira, ‘Thiye bwana harusi ukani mwende mukamutsangire.’   <span class="verse" id="V7">7&#160;</span>Aryahu asichana osi makivumbuluka kare makikwacha kuthayarisha mataa gao.   <span class="verse" id="V8">8&#160;</span>Vikara aryahu asichana azuzu marihoona kukala mataa gao k'agana mafuha, makiavoya o alachu makiamba, ‘Huthanyizeni naswi go mafuha, mana mataa gehu ganazima.’   <span class="verse" id="V9">9&#160;</span>Ela o asichana alachu makidzigidzya makiamba, ‘Go mafuha hurigo nago be k'agadima kuhuthosha hosi bule, kwa vizho kot'ani malo madhukani mukagule genu.’   <span class="verse" id="V10">10&#160;</span><a href="#FN2" class="notemark"><span class="popup">25:10 9:15</span></a>K'uzhona o asichana azuzu marihokala makwendani ko madhukani, kuno ye bwana harusi akidza. Aryahu asichana atsano mariokala ma thayari, machangira hamwenga naye kahi za yo nyumba ya harusi na muryango ukifungwa.”   </div><div class='p'> <span class="verse" id="V11">11&#160;</span><a href="#FN3" class="notemark"><span class="popup">25:11-12 Luk 13:25</span></a>“Bada ya muda, o asichana angine makidza kula ko mafuhani. Makidzabisha zhomu zhenye makiamba, ‘Bwana, bwana, huvugulire!’   <span class="verse" id="V12">12&#160;</span><a href="#FN4" class="notemark"><span class="popup">25:12 7:23</span></a>Ela ye bwana harusi akiadzigidzya akiamba, ‘Kunena wo ujeri, simumanya bule ninwi.’ ”   <span class="verse" id="V13">13&#160;</span><a href="#FN5" class="notemark"><span class="popup">25:13 24:42</span></a>Jesu arihomarigiza ro fumbo riro akiamba, “Kwa vizho, kalani thayari wakathi wosi, mana k'amumanya maut'u gaga gandakala siku yani na saa yani.”   </div><div class='s'>Fumbo ra ahumiki ahahu </div> <div class='r'>Luka 19:11-27  </div><div class='p'> <span class="verse" id="V14">14&#160;</span><a href="#FN6" class="notemark"><span class="popup">25:14-15 Mar 13:34</span></a>Jesu akienderera kunena akiamba, “Wakathi uwo be udzahalana na mut'u mumwenga ariyekala anamala kufunga charo cha kwenda ts'i za kure. Bai kabila k'adzauka, waaiha ahumikie akiap'a malize mamutsundzire.   <span class="verse" id="V15">15&#160;</span><a href="#FN7" class="notemark"><span class="popup">25:15 Arum 12:6</span></a>Waaiha hamwenga, na kila mut'u akimup'a t'alant'a kulengana na wadimiwe. Wa kwandza wamup'a t'alant'a ts'ano. Wa hiri akimup'a mbiri, na wa hahu akimup'a mwenga. Arihogonya vizho akiuka achenda.   <span class="verse" id="V16">16&#160;</span>Vikara arihokala adzakwenda, ye muhumiki ariyegerwa t'alant'a ts'ano, akizihendera kazi na zikizhala ts'ano nyingine.   <span class="verse" id="V17">17&#160;</span>Yuya ariyegerwa mbiri naye, akizihendera kazi hatha zikizhala mbiri nyingine.   <span class="verse" id="V18">18&#160;</span>Ela ye muhumiki ariyegerwa t'alant'a mwenga, akiihala yo p'esa ya bwanawe achendaitsimbira wina akiizika.”   </div><div class='p'> <span class="verse" id="V19">19&#160;</span><a href="#FN8" class="notemark"><span class="popup">25:19 18:23</span></a>“Vikara bada ya muda mure, ye bwana wa aryahu ahumiki akiuya na akidzapiga hesabu na o ahumikie.   <span class="verse" id="V20">20&#160;</span>Bai yuyahu muhumiki ariyegerwa t'alant'a ts'ano, akimboza zo ts'ano nyingine akiamba, ‘Bwana, mut'u uwe wanirichira t'alant'a ts'ano, nami nikizihendera kazi hatha zikizhala zizi ts'ano nyingine, thizi.’   <span class="verse" id="V21">21&#160;</span><a href="#FN9" class="notemark"><span class="popup">25:21-23 24:45-47; Luk 16:10</span></a>Ye bwanawe akimwamba, ‘U muhumiki mudzo na mwaminifu, uriyehenda kazi ya kunifwaha moyo wangu. Wakala mwaminifu dzulu za maut'u mathithe, na vivi ndakuhendya uimirire maut'u mabomu zaidhi. H'aya ndzo kuno wangire kahi za raha ya bwanao.’   </div><div class='p'> <span class="verse" id="V22">22&#160;</span>“Kula iye, akithuwirizwa ni yuyahu wa t'alant'a mbiri. Iye naye akiamba, ‘Bwana, uwe wanip'a t'alant'a mbiri, nami nikizihendera kazi hatha zikizhala zizi t'alant'a mbiri nyingine, thizi.’   <span class="verse" id="V23">23&#160;</span>Ye bwanawe akiamba, ‘U muhumiki mudzo na mwaminifu, uriyehenda kazi ya kunifwaha moyo wangu. Wakala mwaminifu kwa maut'u mathithe nami nindakuhendya uimirire maut'u mabomu. H'aya ndzo kuno wangire kahi raha ya bwanao.’   <span class="verse" id="V24">24&#160;</span>Kula iye, akidza ye wa t'alant'a mwenga. Akiamba, ‘Bwana, uwe be ninakumanyat'o sana mino. U mut'u mwomu. Unahendza kuvuna hat'u uriho k'uhalayire, na kuzola mutsere uriwo k'uuhululire.   <span class="verse" id="V25">25&#160;</span>Kwa ut'u uwo wenye bai, yo t'alant'ayo nikigoha kuihendera kazi. Nikiihala nikiitsimbira wina nikiizika. Kwa vizho yo t'alant'ayo thii hala mwenye.’   <span class="verse" id="V26">26&#160;</span>K'ona ye bwanawe anambola kunena akiamba, ‘Muhumiki muthiriri na mukaha we. Be hatha navikale unanimanyat'o sana kukala nivuna hat'u niriho silayire, na kuzola mutsere hat'u niriho sihululire.   <span class="verse" id="V27">27&#160;</span>Were k'udima kwendazika bengi zo p'esa zangu changari zikanizhalira faidha?   <span class="verse" id="V28">28&#160;</span>H'aya muhokeni kare yo t'alant'a mumup'e ye ariye na kumi.   <span class="verse" id="V29">29&#160;</span><a href="#FN10" class="notemark"><span class="popup">25:29 13:12; Mar 4:25; Luk 8:18; 19:26</span></a>Kwani kila ariye na kit'u andagerwa akale na vinji. Ela ariye k'ana kit'u, andahokwa hatha cho aricho nacho.   <span class="verse" id="V30">30&#160;</span><a href="#FN11" class="notemark"><span class="popup">25:30 8:12</span></a>H'aya muhaleni yuyu muhumiki asiye mana mumutsuhe ko ndze kizani. Na kuko kundakala na kurira na kwafuna meno.’ ”   </div><div class='s'>Mwana wa Mulungu andizhoahukumu at'u siku ya mwisho </div> <div class='p'> <span class="verse" id="V31">31&#160;</span><a href="#FN12" class="notemark"><span class="popup">25:31-46 16:27</span></a><a href="#FN13" class="notemark"><span class="popup">25:31 Kumbu 33:2; Zaka 14:5; Math' 16:27; 19:28; 1 Ath'es 3:13; Jud 14</span></a>Jesu akienderera kunena akiamba, “Haho Mwana wa Mudamu andihokudza na malaika osi kahi za nguma ya kwakwe, andakelesi dzulu za kihi cha kwakwe cha kithawali, kihi chenye nguma.   <span class="verse" id="V32">32&#160;</span>Bai andihokala yukelesi, at'u a makabila gosi mandakudzaima mbereze, naye andaathanya k'ana mbiri dza viryahu murisa athanyazho mbuzi na ng'ondzi.   <span class="verse" id="V33">33&#160;</span>At'u enye hachi andaaika mukono wa kurya. At'u athiriri o andaaika mukono wa kumots'o.   <span class="verse" id="V34">34&#160;</span>Gonya ye Muthawali andaambira aryahu mandiokala mukono wa kurya, ‘Ndzoni kuno nwi at'u muriohaswa ni Baba. Ndzoni muhale uthawali muriwothayarishirwa ni Baba hangu urumwengu k'audzaumbwa.   <span class="verse" id="V35">35&#160;</span><a href="#FN14" class="notemark"><span class="popup">25:35-36 Isa 58:7</span></a>Kwani nirihokala nina ndzala, ninwi mwanip'a chakurya nikirya. Nirihokala nina k'ihu, mukinip'a madzi nikinwa. Na nirihokala ni mujeni mukinikaribishat'o.   <span class="verse" id="V36">36&#160;</span>Nirihokala nina wira mwanip'a nguwo nikivala. Nirihokala ni mukongo mukidzanilola, na nirihokala ni jela nazho dzazho.’   <span class="verse" id="V37">37&#160;</span>O ahachi mandauza maambe, ‘Bwana, unaamba kukala urihokala una ndzala fwakup'a chakurya ukirya. Urihokala una k'ihu fukikup'a madzi ukinwa.   <span class="verse" id="V38">38&#160;</span>Urihokala u mujeni fukikukaribishat'o. Urihokala una wira fukikup'a nguwo ukivala.   <span class="verse" id="V39">39&#160;</span>Urihokala u mukongo fukidzakulola, na urihokala u jela nazho dzazho. Be hatha fwakona rini sino hatha fukikuhendera maut'u gano gosi?’   <span class="verse" id="V40">40&#160;</span><a href="#FN15" class="notemark"><span class="popup">25:40-45 Ndhum 19:17; Math' 10:40, 42; 12:50; 28:10</span></a>Ye Muthawali andaadzigidzya aambe, ‘Namwambira kamare kukala, zho murizhoahendera aa ndugu zangu athithe be mwanihendera mimi.’   </div><div class='p'> <span class="verse" id="V41">41&#160;</span><a href="#FN16" class="notemark"><span class="popup">25:41 Jud 7; Ugun 20:10, 15</span></a>“Gonya andaambira o at'u mandiokala mukono wa kumots'o, ‘Nihaukirani nwi at'u muriolaniwa. Endani kahi za moho wa kare na kare, kut'u kurikotengezerwa Shethani na malaikae!   <span class="verse" id="V42">42&#160;</span>Kwani nirihokala nina ndzala, k'amunip'ere chakurya nikarya. Nirihokala nina k'ihu k'amunip'ere madzi nikanwa.   <span class="verse" id="V43">43&#160;</span>Nirihokala ni mujeni k'amunikaribishire. Nirihokala nina wira k'amunip'ere nguwo nikavala. Nirihokala ni mukongo k'amudzire nilola, na nirihokala jela nazho dzazho.’   <span class="verse" id="V44">44&#160;</span>Nao mandamuza mamwambe, ‘Bwana, ni rini ho furihokona una ndzala, hedu una k'ihu, hedu u mujeni, hedu u mukongo, hedu u jela gonya sino k'afukwavizire fukikuricha vizho?’   <span class="verse" id="V45">45&#160;</span>Ye andaadzigidzya aambe, ‘Ninamwambira kamare kukala, zho murizho k'amuahenderere aa ndugu zangu athithe, be hatha mimi nami k'amunihenderere.’   <span class="verse" id="V46">46&#160;</span><a href="#FN17" class="notemark"><span class="popup">25:46 Dani 12:2; Joh 5:29; Jako 2:13</span></a>Nao mandihoambwa vizho, mandakwendangira kahi za hukumu ya kare na kare, ela ahachi o, mandangira kahi za uzima wa kare na kare.”   </div><ul class='tnav'>
<li><a href='index.htm'>Math'ayo</a></li>
<li><a href='MAT24.htm'>&lt;</a></li>
<li><a href='MAT.htm'>25</a></li>
<li><a href='MAT26.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">25:1</a>
<span class="xo">25:1 </span><span class="xt">Luk 12:35-36</span></p>
<p class="x" id="FN2"><span class="notemark"></span><a class="notebackref" href="#V10">25:10</a>
<span class="xo">25:10 </span><span class="xt">9:15</span></p>
<p class="x" id="FN3"><span class="notemark"></span><a class="notebackref" href="#V11">25:11</a>
<span class="xo">25:11-12 </span><span class="xt">Luk 13:25</span></p>
<p class="x" id="FN4"><span class="notemark"></span><a class="notebackref" href="#V12">25:12</a>
<span class="xo">25:12 </span><span class="xt">7:23</span></p>
<p class="x" id="FN5"><span class="notemark"></span><a class="notebackref" href="#V13">25:13</a>
<span class="xo">25:13 </span><span class="xt">24:42</span></p>
<p class="x" id="FN6"><span class="notemark"></span><a class="notebackref" href="#V14">25:14</a>
<span class="xo">25:14-15 </span><span class="xt">Mar 13:34</span></p>
<p class="x" id="FN7"><span class="notemark"></span><a class="notebackref" href="#V15">25:15</a>
<span class="xo">25:15 </span><span class="xt">Arum 12:6</span></p>
<p class="x" id="FN8"><span class="notemark"></span><a class="notebackref" href="#V19">25:19</a>
<span class="xo">25:19 </span><span class="xt">18:23</span></p>
<p class="x" id="FN9"><span class="notemark"></span><a class="notebackref" href="#V21">25:21</a>
<span class="xo">25:21-23 </span><span class="xt">24:45-47; Luk 16:10</span></p>
<p class="x" id="FN10"><span class="notemark"></span><a class="notebackref" href="#V29">25:29</a>
<span class="xo">25:29 </span><span class="xt">13:12; Mar 4:25; Luk 8:18; 19:26</span></p>
<p class="x" id="FN11"><span class="notemark"></span><a class="notebackref" href="#V30">25:30</a>
<span class="xo">25:30 </span><span class="xt">8:12</span></p>
<p class="x" id="FN12"><span class="notemark"></span><a class="notebackref" href="#V31">25:31</a>
<span class="xo">25:31-46 </span><span class="xt">16:27</span></p>
<p class="x" id="FN13"><span class="notemark"></span><a class="notebackref" href="#V31">25:31</a>
<span class="xo">25:31 </span><span class="xt">Kumbu 33:2; Zaka 14:5; Math' 16:27; 19:28; 1 Ath'es 3:13; Jud 14</span></p>
<p class="x" id="FN14"><span class="notemark"></span><a class="notebackref" href="#V35">25:35</a>
<span class="xo">25:35-36 </span><span class="xt">Isa 58:7</span></p>
<p class="x" id="FN15"><span class="notemark"></span><a class="notebackref" href="#V40">25:40</a>
<span class="xo">25:40-45 </span><span class="xt">Ndhum 19:17; Math' 10:40, 42; 12:50; 28:10</span></p>
<p class="x" id="FN16"><span class="notemark"></span><a class="notebackref" href="#V41">25:41</a>
<span class="xo">25:41 </span><span class="xt">Jud 7; Ugun 20:10, 15</span></p>
<p class="x" id="FN17"><span class="notemark"></span><a class="notebackref" href="#V46">25:46</a>
<span class="xo">25:46 </span><span class="xt">Dani 12:2; Joh 5:29; Jako 2:13</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
