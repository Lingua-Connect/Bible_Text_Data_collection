<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 11</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB10.htm'>&lt;</a></li>
<li><a href='HEB.htm'>11</a></li>
<li><a href='HEB12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Mifano midzo ya at'u mariomukuluhira Mulungu </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">11:1 Arum 8:24; 2 Akor 4:18</span></a>Kuluhiro ni kuryahu kukala na uhakika kukala garyahu maut'u furigo funagalolera na th'amaa gandakudzahendeka. Ni kuryahu kukala na uhakika wa maut'u furigo k'afudzagaona.   <span class="verse" id="V2">2&#160;</span>Kwani hatha o akare ehu kidza Mulungu waalika kwa kukala mere manamukuluhira.   </div><div class='p'> <span class="verse" id="V3">3&#160;</span><a href="#FN2" class="notemark"><span class="popup">11:3 Mwan 1:1; Zabu 33:6, 9; Arum 4:17; 2 Akor 4:18</span></a>Kwa kuluhiro, siswi funang'alirwa kukala Mulungu waumba urumwengu kwa kuhenda kunena thu. Kwa vizho vit'u zhosi vionekazho zhaumbwa kula kwa vit'u visizhooneka.   </div><div class='p'> <span class="verse" id="V4">4&#160;</span><a href="#FN3" class="notemark"><span class="popup">11:4 Mwan 4:3-10; 5:4</span></a>Kwa kuluhiro, Abeli wamwambozera Mulungu sadaka mbidzo kumukira Kaini. Na Mulungu akinyesa kukala Abeli ni mut'u muhachi kwa kuhokera sadaka ya kwakwe. Na hatha ingahokala Abeli wafwa kapindi, mut'u iye achere kunena naswi kukirira na riro kuluhiro ra kwakwe hatha rero.   </div><div class='p'> <span class="verse" id="V5">5&#160;</span><a href="#FN4" class="notemark"><span class="popup">11:5 Mwan 5:21-24</span></a>Kwa kuluhiro, Enok'o k'afwere bule, wakwenda mulunguni wa moyo. At'u k'amamonere, mana Mulungu wamutsanya wa moyo. Maoro gananyesa kukala, kabila Enok'o kwenda mulunguni, wakala akimufwahiza Mulungu.   <span class="verse" id="V6">6&#160;</span>Na k'akuna mut'u adimaye kumufwahiza Mulungu hasiho kukala na kuluhiro. Mana kila amalaye kumwendera Mulungu suthi akale anakuluhira kukala Mulungu a kuko, na kukala iye nikuap'a zawadi aryahu mamumalao.   </div><div class='p'> <span class="verse" id="V7">7&#160;</span><a href="#FN5" class="notemark"><span class="popup">11:7 Mwan 6:13-22; Arum 4:3; 1 P'et 3:20</span></a>Nuhu waonywa ni Mulungu dzulu za maut'u garigo were gandahendeka. Maut'u gago were k'agadzaonewa kamare. Ela kwa kuluhiro, Nuhu akimusikira Mulungu. Akijenga safina ririromuthizha iye hamwenga na adamue. Kwa kuhenda vizho, iye wanyesa kukala at'u a urumwengu uwo ni akosa, na akipata uhachi uriwo unapatikana kwa kukuluhira.   </div><div class='p'> <span class="verse" id="V8">8&#160;</span><a href="#FN6" class="notemark"><span class="popup">11:8 Mwan 12:1-2</span></a>Burahemu waifwa ni Mulungu ende kahi za ts'i ariyo were andaigerwa ikale yakwe. Na kwa kuluhiro akimusikira Mulungu. Akiiricha ts'i ya kwao, ingahokala kuko arikokala anenda were k'akumanya bule.   <span class="verse" id="V9">9&#160;</span><a href="#FN7" class="notemark"><span class="popup">11:9 Mwan 35:12, 27</span></a>Kwa kuluhiro, Burahemu watoa here mujeni kahi za ts'i iryahu ariyolagwa ni Mulungu kukala andaigerwa. Watoa kahi za mahema here Isaka na Jakobu marizhohenda badaye. At'u aa Burahemu, Isaka na Jakobu, maikirwa kilagane kimwenga ni Mulungu.   <span class="verse" id="V10">10&#160;</span><a href="#FN8" class="notemark"><span class="popup">11:10 13:14</span></a>Naye Burahemu wahenda vizho kwa kukala were anauthariza wo mudzi mubomu uriwo na musinji wa kare na kare. Mudzi uriwopimwa na ukijengwa ni Mulungu mwenye.   </div><div class='p'> <span class="verse" id="V11">11&#160;</span><a href="#FN9" class="notemark"><span class="popup">11:11 Mwan 17:19; 18:11-14; 21:2; Arum 4:19-20</span></a>Kwa kuluhiro, Sera wagerwa nguvu za kupata mwana, hatha vingahokala ye Sera were ni t'asa, na kidza osi airi were ni k'ot'o. Na vivi zhakala kwa kukala, Sera wamanya kukala iye Mulungu ariyemulaga kukala andamup'a mwana ni mwaminifu.   <span class="verse" id="V12">12&#160;</span><a href="#FN10" class="notemark"><span class="popup">11:12 Mwan 15:5</span></a>Kwa vizho, kula kwa mut'u yuyu mumwenga ariyekala adzathumika hatha k'adima kit'u kaheri, kuchambola at'u anji here nyenyezi, at'u anji masiothalika, here mutsanga wa p'wani.   </div><div class='p'> <span class="verse" id="V13">13&#160;</span><a href="#FN11" class="notemark"><span class="popup">11:13 11:9; 13:14; Mwan 23:4; 47:9; Zabu 39:12</span></a>At'u aa osi mafwa manakuluhira vingahokala zho marizholagwa ni Mulungu k'amavipatire. Mahenda kuzhona kwa kure na makivithariza kwa furaha. Makubali lwazu-lwazu kamare kukala haha dhuniani makudza here ajeni na acharo.   <span class="verse" id="V14">14&#160;</span>Mana at'u maambao kukala ao ni ajeni na acharo, mananyesa lwazu kukala ni at'u mamalao ts'i yao enye.   <span class="verse" id="V15">15&#160;</span>K'amaazire bule dzulu za kuko marikombola, kwani kala maaza dzulu za kuko be ngere mapata nafasi ya kuuya.   <span class="verse" id="V16">16&#160;</span><a href="#FN12" class="notemark"><span class="popup">11:16 13:14; Kumbo 3:6; Math' 22:32</span></a>Ela here virizho, ao were mana hamu ya kupata ts'i mbidzo kukira iyo mariyoiricha, ts'i ya mulunguni. Ndosa Mulungu k'ana haya na kuifwa Mulungu wao, kwani waaakira mudzi kuko mulunguni.   </div><div class='p'> <span class="verse" id="V17">17&#160;</span><a href="#FN13" class="notemark"><span class="popup">11:17-18 Mwan 21:12; 22:1-14; Jako 2:21</span></a>Kwa kuluhiro Burahemu wamulazha mwanawe Isaka akale sadaka kwa Mulungu haryahu arihojezwa ni Mulungu. Iye ariyekala wahokera kilagane cha Mulungu, akikala a thayari kumwamboza sadaka mwanawe wa h'akeye.   <span class="verse" id="V18">18&#160;</span>Mwana yuyu Mulungu were wanena dzuluze akimwamba Burahemu kukala, “Lukolo lwa kwako lundathalwa kula kwa Isaka.”   <span class="verse" id="V19">19&#160;</span><a href="#FN14" class="notemark"><span class="popup">11:19 Arum 4:17</span></a>Burahemu wamanya kukala Mulungu ana wadimi wa kufufula nyufu. Na kunena kindhumo, Burahemu wamuhokera Isaka kaheri bada ya kufufulwa.   </div><div class='p'> <span class="verse" id="V20">20&#160;</span><a href="#FN15" class="notemark"><span class="popup">11:20 Mwan 27:27-29, 39-40</span></a>Kwa kuluhiro, Isaka waavoyera baraka Jakobu na Esau, na akikala na uhakika kukala mandakudzazipata siku za badaye.   </div><div class='p'> <span class="verse" id="V21">21&#160;</span><a href="#FN16" class="notemark"><span class="popup">11:21 Mwan 47:31–48:20</span></a>Kwa kuluhiro, Jakobu waahasa ana a Josefu kabila k'adzafwa. Waahasa kuno adzaremeza kitswache dzulu za mudhath'awe kumuvoya Mulungu.   </div><div class='p'> <span class="verse" id="V22">22&#160;</span><a href="#FN17" class="notemark"><span class="popup">11:22 Mwan 50:24-25; Kumbo 13:19</span></a>Kwa kuluhiro, Josefu arihokala akufwani, wanena dzulu za Aiziraeli kwambola ts'i ya Misiri. Na kwa ut'u uwo, akilazha malagizo kukala kala manambola mauhale wo mwiriwe mende nawo.   </div><div class='p'> <span class="verse" id="V23">23&#160;</span><a href="#FN18" class="notemark"><span class="popup">11:23 Kumbo 1:22; 2:2</span></a>Kwa kuluhiro, Musa arihozhalwa, azhazie mamufitsa kwa miezi mihahu bila kugoha amuri ya muthawali. Mahenda vivi kwa kukala mamona ni mwana mudzo wa kufwahiza.   <span class="verse" id="V24">24&#160;</span><a href="#FN19" class="notemark"><span class="popup">11:24 Kumbo 2:10-12</span></a>Kwa kuluhiro, Musa arihokala mut'u muzima, wakahala kuifwa mwana wa mwana wa kiche wa Farao.   <span class="verse" id="V25">25&#160;</span>Waona hatha ni baha apate thabu hamwenga na at'u a Mulungu, kuriko kwafuna raha kwa muda na akale anadzangiza dambini.   <span class="verse" id="V26">26&#160;</span><a href="#FN20" class="notemark"><span class="popup">11:26 12:2; 13:13</span></a>Waona kukala kuteseka kwa ut'u wa Masihi ni ushaha ubomu kukira ushaha wosi wa Misiri. Kwani were ana th'amaa na zawadi andiyoipata mbereni.   <span class="verse" id="V27">27&#160;</span><a href="#FN21" class="notemark"><span class="popup">11:27 Kumbo 2:15; 12:41</span></a>Kwa kuluhiro, Musa wambola Misiri bila kugoha k'oro arizokala nazo muthawali na akivumirira bila kuuya nyuma here kwamba ye Mulungu ariye k'aoneka were anamona.   <span class="verse" id="V28">28&#160;</span><a href="#FN22" class="notemark"><span class="popup">11:28 Kumbo 12:1-14</span></a>Kwa kuluhiro, Musa wausa P'asaka na akithiv̱a-thiv̱a milatso mo miryangoni ili ye malaika mwalagi wa ana a kwandza asiagut'e Aiziraeli bule.   </div><div class='p'> <span class="verse" id="V29">29&#160;</span><a href="#FN23" class="notemark"><span class="popup">11:29 Kumbo 14:21-29</span></a>Kwa kuluhiro, Aiziraeli mavuka Bahari ya Shamu here kwamba mananenda dzulu za ts'i furufu. Ela Amisiri marihovijeza makihoha osi.   </div><div class='p'> <span class="verse" id="V30">30&#160;</span><a href="#FN24" class="notemark"><span class="popup">11:30 Josh 6:12-21</span></a>Kwa kuluhiro, Aiziraeli maudengereka mudzi wa Jeriko kwa siku fungahe, na kahi za yo siku ya fungahe, k'ut'a za kwakwe zosi zikigwa.   <span class="verse" id="V31">31&#160;</span><a href="#FN25" class="notemark"><span class="popup">11:31 Josh 2:11-12; 6:21-25; Math' 1:5; Jako 2:25</span></a>Kwa kuluhiro, yuyahu malaya ariyekala anaifwa Rahabu, k'alagirwe hamwenga na aryahu mariokala k'amamusikira Mulungu kuko Jeriko. Nazho zhakala vizho kwa kukala waakaribishat'o aryahu apelelezi a Kiyahudi.   </div><div class='p'> <span class="verse" id="V32">32&#160;</span><a href="#FN26" class="notemark"><span class="popup">11:32 Alam 6:11–8:32; 4:6–5:31; 13:2–16:31; 11:1–12:7; 1 Samw 16:1–1 Athaw 2:11; 1 Samw 1:1–25:1</span></a>Vino be hatha nineneni kaheri! Kwani be nikagwira kunena dzulu za Gidieni, na Baraki, na Samusoni, na Jefutha, na Daudi, na Samueli, na manabii osi, kundatswa kidza kuche.   <span class="verse" id="V33">33&#160;</span><a href="#FN27" class="notemark"><span class="popup">11:33 Alam 14:6-7; 1 Samw 17:34-36; Dani 5:31–6:26</span></a>Kwani kwa kuluhiro, at'u aa maheha na athawali na makiashinda, makihenda hachi na makihokera vilagane zha Mulungu. H'aya zho navikale k'anda bai, at'u aa mafunga makanwa ga simba,   <span class="verse" id="V34">34&#160;</span><a href="#FN28" class="notemark"><span class="popup">11:34 Dani 3:23-25</span></a>makizinya myoho mikali, na marihokala manamala kuthemwa-themwa malagwe, makithia. Mere ni at'u masio nguvu, ela machangizwa nguvu. Makikala ngumbao kahi za viha, na makichimbiza majeshi ga kabila nyingine.   <span class="verse" id="V35">35&#160;</span><a href="#FN29" class="notemark"><span class="popup">11:35 1 Athaw 17:17-24; 2 Athaw 4:18-37</span></a>Kwa kuluhiro, anaache mafufulirwa at'u ao mariokala magonya kare kufwa. At'u angine o maona ni baha mathuwe kuteswa na mafwe, kuriko mamukane Mulungu marichirwe huru. Mahenda vivi, ili siku ya mwisho makadime kufufulwa na maishi maisha madzo zaidhi.   <span class="verse" id="V36">36&#160;</span><a href="#FN30" class="notemark"><span class="popup">11:36 Jere 20:2; 37:15</span></a>Angine mahukanwa, makipigwa midhath'a ya mongo. Angine o makifungwa minyororo makitsufwa jela.   <span class="verse" id="V37">37&#160;</span><a href="#FN31" class="notemark"><span class="popup">11:37 2 Nyaka 24:21</span></a>Angine malagwa kwa kuhenda kupigwa mawe, angine makitoswa na mushumeno visiku viri, na angine makilagwa na mishu. Angine o mere ni masikini sana. Nguwo zao zere ni k'ingo za mbuzi na za ng'ondzi. Mere ni at'u a kuonerwa na kuteswa.   <span class="verse" id="V38">38&#160;</span><a href="#FN32" class="notemark"><span class="popup">11:38 1 Samw 13:6</span></a>Mathanga-thanga kahi za nyika na dzulu za mirima, makiishi mainani na p'angani. At'u ao mere ni adzo zhomu hatha wo urumwengu k'auv̱irya kukalwa ni at'u dza ao.   </div><div class='p'> <span class="verse" id="V39">39&#160;</span>Bai, at'u aa osi, ni at'u mariokala k'amadimikika kwa ro kuluhiro marirokala naro, ela k'amahokerere bule zho Mulungu arizhoalaga.   <span class="verse" id="V40">40&#160;</span>Na vivi ni kwa kukala Mulungu were adzahupangira maut'u madzo zaidhi. Na kahi za mupango uwo, Mulungu were anamala aahendye kamili hamwenga na siswi.   </div><ul class='tnav'>
<li><a href='index.htm'>Aeburania</a></li>
<li><a href='HEB10.htm'>&lt;</a></li>
<li><a href='HEB.htm'>11</a></li>
<li><a href='HEB12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">11:1</a>
<span class="xo">11:1 </span><span class="xt">Arum 8:24; 2 Akor 4:18</span></p>
<p class="x" id="FN2"><span class="notemark"></span><a class="notebackref" href="#V3">11:3</a>
<span class="xo">11:3 </span><span class="xt">Mwan 1:1; Zabu 33:6, 9; Arum 4:17; 2 Akor 4:18</span></p>
<p class="x" id="FN3"><span class="notemark"></span><a class="notebackref" href="#V4">11:4</a>
<span class="xo">11:4 </span><span class="xt">Mwan 4:3-10; 5:4</span></p>
<p class="x" id="FN4"><span class="notemark"></span><a class="notebackref" href="#V5">11:5</a>
<span class="xo">11:5 </span><span class="xt">Mwan 5:21-24</span></p>
<p class="x" id="FN5"><span class="notemark"></span><a class="notebackref" href="#V7">11:7</a>
<span class="xo">11:7 </span><span class="xt">Mwan 6:13-22; Arum 4:3; 1 P'et 3:20</span></p>
<p class="x" id="FN6"><span class="notemark"></span><a class="notebackref" href="#V8">11:8</a>
<span class="xo">11:8 </span><span class="xt">Mwan 12:1-2</span></p>
<p class="x" id="FN7"><span class="notemark"></span><a class="notebackref" href="#V9">11:9</a>
<span class="xo">11:9 </span><span class="xt">Mwan 35:12, 27</span></p>
<p class="x" id="FN8"><span class="notemark"></span><a class="notebackref" href="#V10">11:10</a>
<span class="xo">11:10 </span><span class="xt">13:14</span></p>
<p class="x" id="FN9"><span class="notemark"></span><a class="notebackref" href="#V11">11:11</a>
<span class="xo">11:11 </span><span class="xt">Mwan 17:19; 18:11-14; 21:2; Arum 4:19-20</span></p>
<p class="x" id="FN10"><span class="notemark"></span><a class="notebackref" href="#V12">11:12</a>
<span class="xo">11:12 </span><span class="xt">Mwan 15:5</span></p>
<p class="x" id="FN11"><span class="notemark"></span><a class="notebackref" href="#V13">11:13</a>
<span class="xo">11:13 </span><span class="xt">11:9; 13:14; Mwan 23:4; 47:9; Zabu 39:12</span></p>
<p class="x" id="FN12"><span class="notemark"></span><a class="notebackref" href="#V16">11:16</a>
<span class="xo">11:16 </span><span class="xt">13:14; Kumbo 3:6; Math' 22:32</span></p>
<p class="x" id="FN13"><span class="notemark"></span><a class="notebackref" href="#V17">11:17</a>
<span class="xo">11:17-18 </span><span class="xt">Mwan 21:12; 22:1-14; Jako 2:21</span></p>
<p class="x" id="FN14"><span class="notemark"></span><a class="notebackref" href="#V19">11:19</a>
<span class="xo">11:19 </span><span class="xt">Arum 4:17</span></p>
<p class="x" id="FN15"><span class="notemark"></span><a class="notebackref" href="#V20">11:20</a>
<span class="xo">11:20 </span><span class="xt">Mwan 27:27-29, 39-40</span></p>
<p class="x" id="FN16"><span class="notemark"></span><a class="notebackref" href="#V21">11:21</a>
<span class="xo">11:21 </span><span class="xt">Mwan 47:31–48:20</span></p>
<p class="x" id="FN17"><span class="notemark"></span><a class="notebackref" href="#V22">11:22</a>
<span class="xo">11:22 </span><span class="xt">Mwan 50:24-25; Kumbo 13:19</span></p>
<p class="x" id="FN18"><span class="notemark"></span><a class="notebackref" href="#V23">11:23</a>
<span class="xo">11:23 </span><span class="xt">Kumbo 1:22; 2:2</span></p>
<p class="x" id="FN19"><span class="notemark"></span><a class="notebackref" href="#V24">11:24</a>
<span class="xo">11:24 </span><span class="xt">Kumbo 2:10-12</span></p>
<p class="x" id="FN20"><span class="notemark"></span><a class="notebackref" href="#V26">11:26</a>
<span class="xo">11:26 </span><span class="xt">12:2; 13:13</span></p>
<p class="x" id="FN21"><span class="notemark"></span><a class="notebackref" href="#V27">11:27</a>
<span class="xo">11:27 </span><span class="xt">Kumbo 2:15; 12:41</span></p>
<p class="x" id="FN22"><span class="notemark"></span><a class="notebackref" href="#V28">11:28</a>
<span class="xo">11:28 </span><span class="xt">Kumbo 12:1-14</span></p>
<p class="x" id="FN23"><span class="notemark"></span><a class="notebackref" href="#V29">11:29</a>
<span class="xo">11:29 </span><span class="xt">Kumbo 14:21-29</span></p>
<p class="x" id="FN24"><span class="notemark"></span><a class="notebackref" href="#V30">11:30</a>
<span class="xo">11:30 </span><span class="xt">Josh 6:12-21</span></p>
<p class="x" id="FN25"><span class="notemark"></span><a class="notebackref" href="#V31">11:31</a>
<span class="xo">11:31 </span><span class="xt">Josh 2:11-12; 6:21-25; Math' 1:5; Jako 2:25</span></p>
<p class="x" id="FN26"><span class="notemark"></span><a class="notebackref" href="#V32">11:32</a>
<span class="xo">11:32 </span><span class="xt">Alam 6:11–8:32; 4:6–5:31; 13:2–16:31; 11:1–12:7; 1 Samw 16:1–1 Athaw 2:11; 1 Samw 1:1–25:1</span></p>
<p class="x" id="FN27"><span class="notemark"></span><a class="notebackref" href="#V33">11:33</a>
<span class="xo">11:33 </span><span class="xt">Alam 14:6-7; 1 Samw 17:34-36; Dani 5:31–6:26</span></p>
<p class="x" id="FN28"><span class="notemark"></span><a class="notebackref" href="#V34">11:34</a>
<span class="xo">11:34 </span><span class="xt">Dani 3:23-25</span></p>
<p class="x" id="FN29"><span class="notemark"></span><a class="notebackref" href="#V35">11:35</a>
<span class="xo">11:35 </span><span class="xt">1 Athaw 17:17-24; 2 Athaw 4:18-37</span></p>
<p class="x" id="FN30"><span class="notemark"></span><a class="notebackref" href="#V36">11:36</a>
<span class="xo">11:36 </span><span class="xt">Jere 20:2; 37:15</span></p>
<p class="x" id="FN31"><span class="notemark"></span><a class="notebackref" href="#V37">11:37</a>
<span class="xo">11:37 </span><span class="xt">2 Nyaka 24:21</span></p>
<p class="x" id="FN32"><span class="notemark"></span><a class="notebackref" href="#V38">11:38</a>
<span class="xo">11:38 </span><span class="xt">1 Samw 13:6</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
