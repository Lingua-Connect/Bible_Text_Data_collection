<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 5</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT04.htm'>&lt;</a></li>
<li><a href='ACT.htm'>5</a></li>
<li><a href='ACT06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Ulongo unamwalaga Anania na muchewe </div> <div class='p'> <span class="verse" id="V1">1&#160;</span>Ela kwereko mwanamulume mumwenga ariyeifwa Anania. Mut'u iye naye hamwenga na muchewe ariyeifwa Safira waguza kisiku cha mundawe.   <span class="verse" id="V2">2&#160;</span><a href="#FN1" class="notemark"><span class="popup">5:2 4:35</span></a>Gonya akikubaliana na muchewe kukala ziryahu p'esa marizopata mavule nusu maike, kurya makalazhe nusu, gonya maambe zizo ndo marizopata. Bai makihenda vizho. Makihala zo p'esa makizivula makiika, zo zirizosala, makizihirika ko kwa ahumwi.   </div><div class='p'> <span class="verse" id="V3">3&#160;</span><a href="#FN2" class="notemark"><span class="popup">5:3 Joh 13:2</span></a>Bai Anania arihokwenda na zizo p'esa kwa P'et'ero, P'et'ero akimwamba, “Anania, kwanoni udzamuricha Shethani akawadzala moyowo hatha ukamukenga Roho Mweri na kuhala zo p'esa urizopata kwa kuguza wo munda ukazivula?   <span class="verse" id="V4">4&#160;</span>Samba kabila k'udzauguza, wo munda were ni wako? Na hatha urihokala udzauguza, samba zo p'esa were zi mikononi mwako? Kwanoni bai ukaaza kuhenda ut'u dza uno? H'aya bai, uwe k'umukengere mwanadamu, ela udzamukenga Mulungu.”   <span class="verse" id="V5">5&#160;</span>K'uzhona zho, Anania arihosikira vizho thu, akigwa kare haho akifwa. Na osi mariosikira gago garigohendeka mangirwa ni woga jeri-jeri.   <span class="verse" id="V6">6&#160;</span>Badaye hakimbola avulana, makimuhala, makimulinga-linga sandza na machenda naye ko ndze, machendamuzika.   </div><div class='p'> <span class="verse" id="V7">7&#160;</span>Bada ya here masaa mahahu vivi, poo ye muche, naye hatha were k'amanya kudzakalani.   <span class="verse" id="V8">8&#160;</span>Bai P'et'ero akimuza ye muche akimwamba, “H'aya, nambira, zino ndo p'esa murizopata bada ya kuguza wo munda?” Ye mukaza Anania akidzigidzya akiamba, “Ee, ni zizo.”   <span class="verse" id="V9">9&#160;</span><a href="#FN3" class="notemark"><span class="popup">5:9 1 Akor 10:9</span></a>P'et'ero akimwamba, “Mudzaandzadze nwi kumupima Roho wa Bwana? Sikiza, thio o at'u madziokwendamuzika mulumeo na tha uwe nawe mandakutsukula.”   <span class="verse" id="V10">10&#160;</span>Na haho henye, akigwa ho mbereze na akifwa. Badaye o avulana makidza mumo na marihomona adzafwa, makimuhala machenda naye ko ndze machendamuzika hehi na ye mulumewe.   <span class="verse" id="V11">11&#160;</span>Bai kanisa rosi richadzala woga jeri-jeri, na yoyosi mungine ariyesikira ut'u uwo, wamaka sana.   </div><div class='s'>Ahumwi manahoza at'u anji </div> <div class='p'> <span class="verse" id="V12">12&#160;</span><a href="#FN4" class="notemark"><span class="popup">5:12 2:22; 3:11</span></a>O ahumwi mahenda miujiza minji na maut'u manji ga kwangalaza kahi za o at'u. Na o at'u osi mariomukuluhira Jesu makala makithunganana hamwenga kahi za Baraza ra Selemani.   <span class="verse" id="V13">13&#160;</span>K'ahana mut'u yoyosi mungine ariyethatha kudziunga nao, idzaho were manalikwa sana ni o at'u.   <span class="verse" id="V14">14&#160;</span><a href="#FN5" class="notemark"><span class="popup">5:14 2:41</span></a>Ela hamwenga na vizho ao mariomukuluhira ye Bwana maenderera kwangezeka, ache kwa alume.   <span class="verse" id="V15">15&#160;</span><a href="#FN6" class="notemark"><span class="popup">5:15-16 19:11-12; Luk 4:40</span></a>Bai kwa ut'u wa iyo miujiza iriyokala ikihendwa ni o ahumwi, at'u anji makwenda na akongo ao vitandani na vitsekani na machendaalaza ho ngirani, ili ngee magutw'e ni cho kivurivuri cha P'et'ero andihokala akukirani.   <span class="verse" id="V16">16&#160;</span>Na makundi ga at'u kula midzi iriyo hehi na Jerusalemu makudza na akongo ao na makihozwa. Ao mario were manateswa ni p'ep'o nao marefwa, na o p'ep'o osini marioapagaa machambozwa.   </div><div class='s'>Ahumwi manateswa </div> <div class='p'> <span class="verse" id="V17">17&#160;</span><a href="#FN7" class="notemark"><span class="popup">5:17 4:1-2</span></a>Ndo ye Mulombi mubomu mwenye hamwenga na o andziye osi mario were ni anachama a chama cha Masadukayo machangirwa ni wivu jeri-jeri.   <span class="verse" id="V18">18&#160;</span>K'uzhona zho makiagwira o ahumwi na machendaangiza jela.   <span class="verse" id="V19">19&#160;</span><a href="#FN8" class="notemark"><span class="popup">5:19 12:7-10</span></a>Ela usiku uwo kukidza malaika wa Bwana na akidzaivugula yo miryango ya jela na akiamboza ndze.   <span class="verse" id="V20">20&#160;</span>Ye malaika akiambira o ahumwi vivi, “Endani mukaime kahi za wo muhala wa ro Hekalu na muambire o at'u kila kit'u dzulu za maisha gaga masha!”   </div><div class='p'> <span class="verse" id="V21">21&#160;</span>Nao madzach'a maitsi genye machenda kahi za wo muhala wa ro Hekalu na makihenda here zho marizhombirwa ni ye malaika zhenye, makikwatya kuafundisha o at'u.  </div><div class='p'>Wakathi uwo-uwo vizho ye Mulombi mubomu mwenye na o andziye makiiha muthunganano wa ro Baraza rosi, yani vilongozi osi a Kiyahudi. Bai makihuma at'u mende ko jela makaahale o ahumwi.   <span class="verse" id="V22">22&#160;</span><a href="#FN9" class="notemark"><span class="popup">5:22-24 12:18-19</span></a>Ela o shikari marihofika kuko jela, machendaathekeza k'amamo. K'uzhona zho makiuya machendasema.   <span class="verse" id="V23">23&#160;</span>Makiamba, “At'u siswi fudzakwendayona yo jela idzafungwa vizho, na o arindzi maimire ho miryangoni, ela bai fudzihovugula k'afuonere mut'u yoyosi mo ndani.”   <span class="verse" id="V24">24&#160;</span><a href="#FN10" class="notemark"><span class="popup">5:24 4:1</span></a>Bai ye mubomu wa o arindzi a ro Hekalu na o alombi abomu marihosikira uv̱oro uu, mangalala kuno k'amamanya kala ut'u uwo undarehani.   </div><div class='p'> <span class="verse" id="V25">25&#160;</span>K'avitoere hakidza mut'u mumwenga akiamba, “Lolani! O at'u murioangiza jela dzana, be ma kahi za wo muhala wa ro Hekalu, manafundisha at'u.”   <span class="verse" id="V26">26&#160;</span><a href="#FN11" class="notemark"><span class="popup">5:26 Luk 20:19; 22:2</span></a>Kusikira vizho ye mubomu wa arindzi a ro Hekalu achenda na o shikarie na machendaahala o ahumwi makidza nao. Ut'u uu mauhenda hasiho kuhumira nguvu, mana were ni aoga na o at'u, p'ore makakotw'a mawe nazho.   </div><div class='p'> <span class="verse" id="V27">27&#160;</span>Vikara marihofika nao, makiaika mbere za ro Baraza ili mauzwe-uzwet'o ni ye Mulombi mubomu mwenye.   <span class="verse" id="V28">28&#160;</span><a href="#FN12" class="notemark"><span class="popup">5:28-29 4:17-19; Math' 27:25</span></a>K'uzhona zho ye Mulombi mubomu akiauza akiamba, “Nwi, samba fwamupiga marufuku musifundishe at'u kahi za dzina ra mut'u yuyu? H'aya lolani yo Jerusalemu yosi be mudzaidzaza go mafundisho genu. Kidza munamala kuhuhendya yo milatso ya mut'u yuyahu ikale dzulu yehu!”   </div><div class='p'> <span class="verse" id="V29">29&#160;</span>Kusikira vizho P'et'ero na o ahumwi angine makiadzigidzya makiamba, “Vidze ni karakara fumusikize Mulungu, hedu fumusikize ninwi anadamu?   <span class="verse" id="V30">30&#160;</span><a href="#FN13" class="notemark"><span class="popup">5:30-31 3:15</span></a>Iye Mulungu wa akare ehu wamufufula Jesu bada ya ninwi kumwalaga kwa kumwanganya kahi za musalaba.   <span class="verse" id="V31">31&#160;</span>Bai Mulungu akimwanula na akimwika kahi za mukonowe wa kurya akale muthawali na mwokoli, ili aap'e o Aiziraeli nafasi ya kuthubu na masamehewe dambi zao.   <span class="verse" id="V32">32&#160;</span><a href="#FN14" class="notemark"><span class="popup">5:32 1:8; Joh 15:26-27</span></a>Bai at'u siswi fu mashahidhi a maut'u gaga, na fu mashahidhi hamwenga na ye Roho Mweri naye, ariye Mulungu wamulazha kwa aryahu mamusikirao.”   </div><div class='p'> <span class="verse" id="V33">33&#160;</span>Wee! Ko kusikira vizho o athumia a Baraza makitsukirwa jeri-jeri, hatha makikala manamala kualaga o ahumwi.   <span class="verse" id="V34">34&#160;</span><a href="#FN15" class="notemark"><span class="popup">5:34 Gamalieli: 22:3</span></a>Ela kahi za ro Baraza ra athumia were hana mwanamulume mumwenga aifwaye Gamalieli. Gamalieli were ni Farisayo kidza ni mwalimu wa Sheria ariyekala akiishimiwa ni at'u sana. Bai akiungarara kahikahi za ro Baraza na akilagiza kwamba o ahumwi mambozwe ko ndze vichache.   <span class="verse" id="V35">35&#160;</span>Gonya akinena na ro Baraza ra athumia akiamba, “H'enwi at'u a Iziraeli, zho mumalazho kuahenda anaalume aa, be baha muviaze kaheri.   <span class="verse" id="V36">36&#160;</span><a href="#FN16" class="notemark"><span class="popup">5:36 21:38</span></a>Mana ho nyuma-nyuma kwambola Th'euda naye akidziamba kukala ni mut'u mubomu, na here at'u magana mane makimuthuwa. Bai iye akilagwa, na osi mariokala makimuthuwa makitsamuka-tsamuka na vikikala ndo vidzaricha be vizho.   <span class="verse" id="V37">37&#160;</span><a href="#FN17" class="notemark"><span class="popup">5:37 Luk 2:2; 13:1-2</span></a>Bada ya iye, kuchambola Juda wa Galilaya. Juda wambola uryahu wakathi marihokala at'u manathalwa, iye naye akithuwiwa ni rikundi ribomu ra at'u, ela naye akilagwa, na osi mariokala makimuthuwa makitsamuka-tsamuka.   <span class="verse" id="V38">38&#160;</span>Kwa vizho bai, nimalazho kumwambira ni vivi, at'u aa h'e, aricheni na maut'u gao! Ee, arichizeni mende! Mana, kala gaga malengo gao na kazi yao ni zha kibinadamu be k'avindafururiza.   <span class="verse" id="V39">39&#160;</span>Ela kala ut'u uu ula kwa Mulungu, be k'amundaadima bule aa anaalume. Munadima mukahenda kudzona munaheha hatha na Mulungu.”  </div><div class='p'>Bai o athumia a ro Baraza makigwira gago arigokala Gamalieli adzaambira.   <span class="verse" id="V40">40&#160;</span><a href="#FN18" class="notemark"><span class="popup">5:40 4:18; 5:28</span></a>Ndo makiaiha o ahumwi mo ndani na makilagiza mapigwe vikotho, gonya makiapiga marufuku kunena kahi za dzina ra Jesu na makiarichiza mende.   </div><div class='p'> <span class="verse" id="V41">41&#160;</span><a href="#FN19" class="notemark"><span class="popup">5:41 Luk 6:22-23; 1 P'et 4:13</span></a>K'uzhona zho o ahumwi mauka haho kuno mana raha kwa kuonewa kukala madzafika at'u a kuaibishwa kwa ut'u wa ro Dzina ra Jesu.   <span class="verse" id="V42">42&#160;</span><a href="#FN20" class="notemark"><span class="popup">5:42 Masihi: 9:22; 17:3; 18:5, 28; Luk 24:25-27</span></a>Bai kila siku maenderera kuafundisha o at'u na kuhubiri Uv̱oro Udzo dzulu za Jesu kukala nde iye Masihi.   </div><ul class='tnav'>
<li><a href='index.htm'>Mahendo</a></li>
<li><a href='ACT04.htm'>&lt;</a></li>
<li><a href='ACT.htm'>5</a></li>
<li><a href='ACT06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">5:2</a>
<span class="xo">5:2 </span><span class="xt">4:35</span></p>
<p class="x" id="FN2"><span class="notemark"></span><a class="notebackref" href="#V3">5:3</a>
<span class="xo">5:3 </span><span class="xt">Joh 13:2</span></p>
<p class="x" id="FN3"><span class="notemark"></span><a class="notebackref" href="#V9">5:9</a>
<span class="xo">5:9 </span><span class="xt">1 Akor 10:9</span></p>
<p class="x" id="FN4"><span class="notemark"></span><a class="notebackref" href="#V12">5:12</a>
<span class="xo">5:12 </span><span class="xt">2:22; 3:11</span></p>
<p class="x" id="FN5"><span class="notemark"></span><a class="notebackref" href="#V14">5:14</a>
<span class="xo">5:14 </span><span class="xt">2:41</span></p>
<p class="x" id="FN6"><span class="notemark"></span><a class="notebackref" href="#V15">5:15</a>
<span class="xo">5:15-16 </span><span class="xt">19:11-12; Luk 4:40</span></p>
<p class="x" id="FN7"><span class="notemark"></span><a class="notebackref" href="#V17">5:17</a>
<span class="xo">5:17 </span><span class="xt">4:1-2</span></p>
<p class="x" id="FN8"><span class="notemark"></span><a class="notebackref" href="#V19">5:19</a>
<span class="xo">5:19 </span><span class="xt">12:7-10</span></p>
<p class="x" id="FN9"><span class="notemark"></span><a class="notebackref" href="#V22">5:22</a>
<span class="xo">5:22-24 </span><span class="xt">12:18-19</span></p>
<p class="x" id="FN10"><span class="notemark"></span><a class="notebackref" href="#V24">5:24</a>
<span class="xo">5:24 </span><span class="xt">4:1</span></p>
<p class="x" id="FN11"><span class="notemark"></span><a class="notebackref" href="#V26">5:26</a>
<span class="xo">5:26 </span><span class="xt">Luk 20:19; 22:2</span></p>
<p class="x" id="FN12"><span class="notemark"></span><a class="notebackref" href="#V28">5:28</a>
<span class="xo">5:28-29 </span><span class="xt">4:17-19; Math' 27:25</span></p>
<p class="x" id="FN13"><span class="notemark"></span><a class="notebackref" href="#V30">5:30</a>
<span class="xo">5:30-31 </span><span class="xt">3:15</span></p>
<p class="x" id="FN14"><span class="notemark"></span><a class="notebackref" href="#V32">5:32</a>
<span class="xo">5:32 </span><span class="xt">1:8; Joh 15:26-27</span></p>
<p class="f" id="FN15"><span class="notemark"></span><a class="notebackref" href="#V34">5:34</a>
<span class="fr">5:34 </span><span class="ft">Gamalieli: 22:3</span></p>
<p class="x" id="FN16"><span class="notemark"></span><a class="notebackref" href="#V36">5:36</a>
<span class="xo">5:36 </span><span class="xt">21:38</span></p>
<p class="x" id="FN17"><span class="notemark"></span><a class="notebackref" href="#V37">5:37</a>
<span class="xo">5:37 </span><span class="xt">Luk 2:2; 13:1-2</span></p>
<p class="x" id="FN18"><span class="notemark"></span><a class="notebackref" href="#V40">5:40</a>
<span class="xo">5:40 </span><span class="xt">4:18; 5:28</span></p>
<p class="x" id="FN19"><span class="notemark"></span><a class="notebackref" href="#V41">5:41</a>
<span class="xo">5:41 </span><span class="xt">Luk 6:22-23; 1 P'et 4:13</span></p>
<p class="f" id="FN20"><span class="notemark"></span><a class="notebackref" href="#V42">5:42</a>
<span class="fr">5:42 </span><span class="ft">Masihi: 9:22; 17:3; 18:5, 28; Luk 24:25-27</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
