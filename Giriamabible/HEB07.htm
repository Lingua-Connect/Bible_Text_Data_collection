<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 7</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Melikizedeki ni mubomu kuakira alombi a Kiyahudi </div> <div class='p'> <span class="verse" id="V1">1&#160;</span>Melikizedeki were ni muthawali wa mudzi wa Salemu, kidza were ni mulombi wa Mulungu ariye dzulu ya zhosi. Siku mwenga Burahemu were ala vihani, na were adzaashinda athawali kahi za viha vizho. Melikizedeki achendamutsangira Burahemu na akimuhasa.   <span class="verse" id="V2">2&#160;</span>Bai Burahemu wamup'a Melikizedeki fungu ra kumi ra kila kit'u arichokala adzakipata kuko vihani. Dzina ra Melikizedeki manaye ni “Muthawali wa hachi” na pia iye ni “Muthawali wa dheri” kwa kukala iye were ni muthawali wa Salemu, na mana ya Salemu ni “dheri.”   <span class="verse" id="V3">3&#160;</span>Melikizedeki k'amanyikana babaye hedu mameye, hedu hatha lukolo lwa kwakwe. K'amanyikana kala wazhalwa rini, hedu wafwa rini. Iye ni here Mwana wa Mulungu, ni mulombi kare na kare.   </div><div class='p'> <span class="verse" id="V4">4&#160;</span>Lolani zho Melikizedeki arizhokala na cheo kibomu, hatha Burahemu ye mukare wehu mwenye, kidza wamup'a Melikizedeki fungu ra kumi ra kila kit'u arichopata ko vihani.   <span class="verse" id="V5">5&#160;</span><a href="#FN1" class="notemark"><span class="popup">7:5 Hesab 18:21</span></a>H'aya lolani kaheri, aryahu at'u a lukolo lwa Lawi mariotsagulwa kukala alombi, sheria inaaruhusu kuhokera fungu ra kumi kula kwa o Aiziraeli angine, ingahokala osi manambola kahi za lukolo lwa Burahemu.   <span class="verse" id="V6">6&#160;</span>Ela fukimulola Melikizedeki, hatha k'ana lukolo na Lawi kamare, ela wahokera fungu ra kumi kula kwa Burahemu na akimuhasa iye ariyehokera vilagane zha Mulungu.   <span class="verse" id="V7">7&#160;</span>Na vi lwazu kwa kila mut'u kamare, kukala ye ahasaye mut'u ni mubomu kumukira ye ahaswaye.   <span class="verse" id="V8">8&#160;</span>Ukilola o alombi mahokerao mafungu ga kumi, ni at'u a kufwa na kuola. Ela fungu ra kumi rirohokerwa ni Melikizedeki, rahokerwa ni mut'u aishiye, here Maoro gaambazho.   <span class="verse" id="V9">9&#160;</span>Na kwandza funadima fukaamba kukala iye Lawi mwenye, ariye anae manahokera mafungu ga kumi, wamup'a fungu ra kumi Melikizedeki kukirira kwa ye Burahemu.   <span class="verse" id="V10">10&#160;</span>Funadima kunena vivi kwa kukala, wakathi Melikizedeki arihothunganana na Burahemu, Lawi were achere uhumboni mwa mukarewe Burahemu.   </div><div class='p'> <span class="verse" id="V11">11&#160;</span>Kukirira kwa uwo ulombi wa Alawi, ana a Iziraeli mahokera sheria kula kwa Mulungu. Na kala ulombi wao waahendya at'u makale kamili, k'akukakalire na haja ya mulombi mungine. Ela kwa kukala ulombi wao k'audimire kuhenda vivi, kukikala ni lazima kwambole mulombi mungine mwenye ulombi karakara na wa Melikizedeki si karakara na wa Haruni.   <span class="verse" id="V12">12&#160;</span>Mana ulombi ukigaluka, hatha zo sheria nazo nikugaluka.   <span class="verse" id="V13">13&#160;</span>Kwani iye anenwaye haha be anambola kahi za mbari nyingine yenye kamare. Na k'ahana mut'u hatha mumwenga kahi za mbari iyo ariyehenda kazi ya ulombi.   <span class="verse" id="V14">14&#160;</span><a href="#FN2" class="notemark"><span class="popup">7:14 Mwan 49:10; Math' 2:6; Mahe 13:23; Ugun 5:5</span></a>Kwani vi lwazu kukala Bwana wehu wambola kahi za mbari ya Juda, na wakathi Musa arihokala ananena dzulu za ulombi, k'ahadzire mbari ya Juda bule.   </div><div class='s'>Jesu ni mulombi kahi za ulombi mumwenga na Melikizedeki </div> <div class='p'> <span class="verse" id="V15">15&#160;</span>Bai vivi vi lwazu zaidhi kukala yo sheria ya Mulungu yagaluka, kwa kukala kwambola mulombi mungine mwenye ariye kahi za ulombi wa Melikizedeki.   <span class="verse" id="V16">16&#160;</span>Mulombi yuyu k'akalire mulombi kwa kuthuwa sheria na amuri za uko wao, ela wakala mulombi kwa nguvu arizo nazo iye. Na nguvu zizo ni za kukala moyo hatha kare na kare bila kufwa na kuola.   <span class="verse" id="V17">17&#160;</span><a href="#FN3" class="notemark"><span class="popup">7:17 5:6; Zabu 110:4</span></a>Kwani hatha Maoro gananena dzulu ya vivi na kuamba,  </div><div class='q'>“Uwe u mulombi hatha kare na kare,  </div><div class='q2'>ulombi wa kwako undakala karakara na uryahu wa Melikizedeki.”   </div><div class='m'> <span class="verse" id="V18">18&#160;</span>Kwa vizho iyo sheria ya kapindi ya kuhusu ulombi, yagwagwa k'anda, kwa kukala were k'aina nguvu, kidza were k'aina mana yoyosi.   <span class="verse" id="V19">19&#160;</span><a href="#FN4" class="notemark"><span class="popup">7:19 9:9; Arum 3:20</span></a>Kwani iyo sheria k'aihendere kit'u chochosi kikale kamili bule, ela vino fwahendywa fukale na th'amaa mbidzo zaidhi. Na kukirira na iyo th'amaa iyo, funamusongerera hehi Mulungu.   </div><div class='p'> <span class="verse" id="V20">20&#160;</span>H'aya zho mbai bai, wakathi uu Mulungu walaha kamare, ut'u ariwo k'auhendere bule wakathi arihokala anaatsagula Alawi makale alombi.   <span class="verse" id="V21">21&#160;</span><a href="#FN5" class="notemark"><span class="popup">7:21 7:17</span></a>Ela wakathi arihokala anamuhendya Jesu akale mulombi walaha akiamba,  </div><div class='q'>“Bwana adzalaha,  </div><div class='q2'>na k'andagaluza nia bule,  </div><div class='q'>‘Uwe u mulombi hatha kare na kare.’ ”   </div><div class='m'> <span class="verse" id="V22">22&#160;</span><a href="#FN6" class="notemark"><span class="popup">7:22 8:6</span></a>Na kulaha kuku kwamuhendya Jesu akale nde muimiriri wa kiki kilagane kidzo zaidhi.   </div><div class='p'> <span class="verse" id="V23">23&#160;</span>Ut'u ungine uriwo haho ni kukala, ao alombi angine were ni anji kwa kukala kifwa k'akiap'ere nafasi ya kuhenda kazi siku zosi.   <span class="verse" id="V24">24&#160;</span><a href="#FN7" class="notemark"><span class="popup">7:24-25 6:20</span></a>Ela Jesu ye ni mulombi kwenda-kwenda, kwa kukala iye anaishi kare na kare.   <span class="verse" id="V25">25&#160;</span><a href="#FN8" class="notemark"><span class="popup">7:25 2:11; 10:14; Arum 8:34; 1 Joh 2:1</span></a>Kwa ut'u uwo wenye bai, Jesu, siku zosi ana wadimi wa kuaokola kamare at'u osi mamwenderao Mulungu kukirira kwakwe iye, kwa kukala iye anaishi siku zosini ili aavoyere.   </div><div class='p'> <span class="verse" id="V26">26&#160;</span><a href="#FN9" class="notemark"><span class="popup">7:26 4:15</span></a>Jesu ndiye mulombi mubomu mwenye furiyekala funamumala. Iye ni mueri, k'ana dambi hedu kaila kokosi. Iye wathengwa kure na enye dambi na achanulwa dzulu kukira zhumbe zhosi ko mulunguni.   <span class="verse" id="V27">27&#160;</span><a href="#FN10" class="notemark"><span class="popup">7:27 5:3, 9; 7:25; 9:12, 26, 28; 10:10, 12; Arum 6:10; 1 P'et 3:18</span></a>Iye k'amala kulazha sadaka kila siku kwa ut'u wa dambize mwenye kwandza, gonya kwa ut'u wa dambi za at'u angine, here o alombi abomu a Kiyahudi marizhokala makihenda. Iye wadzilazha iye mwenye akikala sadaka. Sadaka ii wailazha lumwenga lwenye nayo ikithosha.   <span class="verse" id="V28">28&#160;</span><a href="#FN11" class="notemark"><span class="popup">7:28 5:1-2, 8; 7:19; Zabu 2:7</span></a>Bai sheria were inaatsagula at'u mario k'amakamili na kuahendya alombi abomu. Ela bada ya yo sheria, Mulungu wamutsagula Mwanawe akale mulombi mubomu mwenye kwa kulaha. Mwana yuyu were Mulungu wagonya kare kumuhendya kamili kare na kare.   </div><ul class='tnav'>
<li><a href='index.htm'>Aeburania</a></li>
<li><a href='HEB06.htm'>&lt;</a></li>
<li><a href='HEB.htm'>7</a></li>
<li><a href='HEB08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V5">7:5</a>
<span class="xo">7:5 </span><span class="xt">Hesab 18:21</span></p>
<p class="x" id="FN2"><span class="notemark"></span><a class="notebackref" href="#V14">7:14</a>
<span class="xo">7:14 </span><span class="xt">Mwan 49:10; Math' 2:6; Mahe 13:23; Ugun 5:5</span></p>
<p class="x" id="FN3"><span class="notemark"></span><a class="notebackref" href="#V17">7:17</a>
<span class="xo">7:17 </span><span class="xt">5:6; Zabu 110:4</span></p>
<p class="x" id="FN4"><span class="notemark"></span><a class="notebackref" href="#V19">7:19</a>
<span class="xo">7:19 </span><span class="xt">9:9; Arum 3:20</span></p>
<p class="x" id="FN5"><span class="notemark"></span><a class="notebackref" href="#V21">7:21</a>
<span class="xo">7:21 </span><span class="xt">7:17</span></p>
<p class="x" id="FN6"><span class="notemark"></span><a class="notebackref" href="#V22">7:22</a>
<span class="xo">7:22 </span><span class="xt">8:6</span></p>
<p class="x" id="FN7"><span class="notemark"></span><a class="notebackref" href="#V24">7:24</a>
<span class="xo">7:24-25 </span><span class="xt">6:20</span></p>
<p class="x" id="FN8"><span class="notemark"></span><a class="notebackref" href="#V25">7:25</a>
<span class="xo">7:25 </span><span class="xt">2:11; 10:14; Arum 8:34; 1 Joh 2:1</span></p>
<p class="x" id="FN9"><span class="notemark"></span><a class="notebackref" href="#V26">7:26</a>
<span class="xo">7:26 </span><span class="xt">4:15</span></p>
<p class="x" id="FN10"><span class="notemark"></span><a class="notebackref" href="#V27">7:27</a>
<span class="xo">7:27 </span><span class="xt">5:3, 9; 7:25; 9:12, 26, 28; 10:10, 12; Arum 6:10; 1 P'et 3:18</span></p>
<p class="x" id="FN11"><span class="notemark"></span><a class="notebackref" href="#V28">7:28</a>
<span class="xo">7:28 </span><span class="xt">5:1-2, 8; 7:19; Zabu 2:7</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
