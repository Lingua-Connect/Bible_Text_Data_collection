<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 16</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK15.htm'>&lt;</a></li>
<li><a href='LUK.htm'>16</a></li>
<li><a href='LUK17.htm'>&gt;</a></li>
</ul>
<div class="main">
 
<div class='chapterlabel' id="V0"> 16</div><div class='s'>Muimirizi ariyekala ni mulachu </div> <div class='p'> <span class="verse" id="V1">1&#160;</span>Jesu akiambira o anafundzie akiamba, “Kwereko mut'u mumwenga ariyekala ni shaha naye were ana muimiriziwe wa kazi ariye were anaambwa kukala ananonga-nonga mali za thajiriwe.   <span class="verse" id="V2">2&#160;</span>Kwa vizho ye thajiriwe akimwiha akimuza akiamba, ‘Ni maut'u gani gano nisikirago dzuluzo? H'aya namala nimanye isabu yosi, kwani k'udima kukala muimirizi wangu kaheri.’   <span class="verse" id="V3">3&#160;</span>Ye muimirizi akiaza, ‘Mut'u mimi, yuyu thajiri wangu be andanifuta, be hatha ndahendadze? Sina nguvu za kugwira jembe, na kuvoya-voya be na haya nako.   <span class="verse" id="V4">4&#160;</span>Bai nindizhohenda navimanya, ili nifutwaho kazi kisha nikale na asena mandionikaribisha kwao midzini.’   <span class="verse" id="V5">5&#160;</span>Kwa vizho akiaiha o at'u osi mariokala manaiswa ni thajiriwe. Marihokudza akimuza ye wa kwandza akiamba, ‘Thajiri wangu anakwisa kiasi chani?’   <span class="verse" id="V6">6&#160;</span>Akiamba, ‘Ananisa madebe gana ga mafuha ga muzeituni.’ Ye muimirizi akimwamba, ‘H'aya hala ro karatasi rinyesaro dheniro. Keresi mara mwenga na uore madebe mirongo mitsano.’   <span class="verse" id="V7">7&#160;</span>Gonya akimugalukira ye wa hiri akimwamba, ‘H'aya we nawe unaiswa ut'u wani?’ Akiamba, ‘Magunia gana ga ngano.’ Ye muimirizi akimwamba, ‘H'aya hala yo risitiyo na uore magunia mirongo minane.’   <span class="verse" id="V8">8&#160;</span><a href="#FN1" class="notemark"><span class="popup">16:8 Aefe 5:8</span></a>Na bai ye thajiri akimulika ye muimirizi mujanja kwa kukala wahumira ujanja, kwani at'u a urumwengu uu ni alachu kala manahumikirana kukira at'u maumanyao ujeri.”   </div><div class='p'> <span class="verse" id="V9">9&#160;</span>Jesu akienderera kuamba, “Bai namwambira dzimalireni asena kwa kuhumira ushaha wa haha urumwenguni, ili hatha wo ushaha ugomaho, mudime kukaribishwa kahi za mudzi wa kare na kare.   <span class="verse" id="V10">10&#160;</span><a href="#FN2" class="notemark"><span class="popup">16:10 19:17-19; Math' 25:21-23</span></a>Mut'u ariye ni mwaminifu kwa maut'u machache, andakala mwaminifu hatha kwa maut'u mabomu na mut'u ariye ni mulongo kwa maut'u mathithe andakala mulongo hatha kwa maut'u mabomu.   <span class="verse" id="V11">11&#160;</span>Bai kala k'amudima kukala aaminifu kwa ushaha wa haha urumwenguni ni h'ani ye andiyemuikira ushaha wa jeri?   <span class="verse" id="V12">12&#160;</span>Na kala k'amudima kuaminika na kit'u cha mut'u, vidze ni h'ani andemukuluhira na amup'e vit'u virizho zhenu enye?   <span class="verse" id="V13">13&#160;</span>K'akuna muhumiki adimaye kuahendera kazi mathajiri airi. Kwani akihenda vizho, andamuhendza mumwenga ela ye mungine andamumena. Mumwenga andamuhendera kaziye t'ot'ot'o, ela ye mungine andamuv̱udhya. K'amudima kumuhumikira Mulungu na kuno munahumikira mali.”   </div><div class='s'>Mafundisho mangine ga Jesu </div> <div class='r'>Math'ayo 11:12-13; 5:31-32; Mariko 10:11-12  </div><div class='p'> <span class="verse" id="V14">14&#160;</span>Bai o Mafarisayo makigasikira gaga gosi na makimutseka, kwa kukala ao be were manahendza p'esa sana.   <span class="verse" id="V15">15&#160;</span><a href="#FN3" class="notemark"><span class="popup">16:15 Math' 23:28</span></a>Jesu arihosikira vizho akiambira, “Ninwi ndinwi mudzihendeshao kukala mu at'u adzo mbere za at'u, ela Mulungu be anamanya virizho kahi za mioyo yenu, kwani kuhendza p'esa kunadima kuonekana kukala ni kit'u sana, ela ko mbere za Mulungu k'avimufwaha bule.   </div><div class='p'> <span class="verse" id="V16">16&#160;</span>“Sheria ya Musa na Maoro ga manabii zhakalako na kidza vikihakira wakathi wa Johana Mubat'izaji. Bai kula wakathi uwo hatha vivi be Uv̱oro Udzo dzulu za uthawali wa Mulungu unaambirizwa at'u na kila mut'u anajeza zhadimikikazho awangire.   <span class="verse" id="V17">17&#160;</span>Ela ni rahisi mulunguni na ts'i kukira, kuriko kuhala hatha kadono kamwenga ka yo Sheria na kukausa.   </div><div class='p'> <span class="verse" id="V18">18&#160;</span><a href="#FN4" class="notemark"><span class="popup">16:18 Math' 19:9; Mar 10:11-12; 1 Akor 7:10-11</span></a>“Kila amurichaye muchewe na kuhala muche mungine, hedu mut'u ahalaye muche wa kurihira, nikukala anazinga.”   </div><div class='s'>Thajiri na Lazaro </div> <div class='p'> <span class="verse" id="V19">19&#160;</span>Jesu akienderera kuamba, “Kwereko mut'u mumwenga ariyekala ni thajiri sana naye were avala nguwo za zambarau na za kitani safi. Chakuryache chere ni cha hali ya dzulu.   <span class="verse" id="V20">20&#160;</span>Ho muryangoni hakwe were ni kuikwa mukiya ariyeifwa Lazaro, naye were wo mwiriwe wosi ni vironda vihuhu.   <span class="verse" id="V21">21&#160;</span>Iye were a ho mulomoni th'amaaye ni kwamba arye go magande gandigogwa kula kahi za yo meza ya ye thajiri. Zho mbai were k'uro ni kudza na makamulamba-lamba zho virondazhe.   <span class="verse" id="V22">22&#160;</span>Bai yuyahu mukiya akidza akifwa, na malaika makimuhala na machendamwika lagani mwa Burahemu ko mulunguni. Yuyahu thajiri naye akifwa na akizikwa.   <span class="verse" id="V23">23&#160;</span>Bai arihokala ako kuzimu na anateseka, achanula matsoge na akimona Burahemu kwa kure, na Lazaro a ho hehi na ye Burahemu.   <span class="verse" id="V24">24&#160;</span>Bai akipiga k'ululu akiamba, ‘Baba Burahemu, nionera mbazi umuhume Lazaro athobe chalache kahi za madzi naadze anizizinye ludhimi lwangu kwa kukala ninalumira kahi za uu moho.’   <span class="verse" id="V25">25&#160;</span>Ela Burahemu akimudzigidzya akiamba, ‘Mwanangu, kumbukira kukala uwe kahi za maishago were una maut'u madzo-madzo, ela Lazaro ye akikala ana go mai-mai mahuhu, vivi vikara bai ye Lazaro ana raha nawe unateswa.   <span class="verse" id="V26">26&#160;</span>Hamwenga na vizho kahi za siswi na ninwi hana ridzina ribomu, ili ao mamalao kuthalala kula kuku kudza kwenu masidime, na ao a kuko nao masidime kuvuka na kudza kuku kwehu furiko.’   <span class="verse" id="V27">27&#160;</span>Ye thajiri akidzigidzya akiamba, ‘Baba Burahemu nakuvoya bai umuhume Lazaro ende ko mudzini kwehu   <span class="verse" id="V28">28&#160;</span>mana nina ndugu zangu atsano kuko, ende akaakanye kimbere ili masidze kahi za hat'u haha ha mateso.’   <span class="verse" id="V29">29&#160;</span><a href="#FN5" class="notemark"><span class="popup">16:29 2 T'imo 3:16</span></a>Burahemu akimudzigidzya akiamba, ‘Kuko kuna Musa na manabii, bai ni maasikize ao.’<a href="#FN6" class="notemark">*<span class="popup">16:29 Haha Musa na o manabii, manaye ni zho zhuwo arizhoora Musa na o manabii.</span></a>   <span class="verse" id="V30">30&#160;</span>Ye thajiri akiamba, ‘Hatha bule Baba Burahemu k'amandasikira bule muhaka mut'u ambole kula kuku kifwani aaendere ndo mandathubu.’   <span class="verse" id="V31">31&#160;</span>Burahemu akimudzigidzya akiamba, ‘Kala were k'amandaasikiza Musa na o manabii, be k'amandasikira hatha kukafufuka mut'u kula kifwani.’ ”   </div><ul class='tnav'>
<li><a href='index.htm'>Luka</a></li>
<li><a href='LUK15.htm'>&lt;</a></li>
<li><a href='LUK.htm'>16</a></li>
<li><a href='LUK17.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V8">16:8</a>
<span class="xo">16:8 </span><span class="xt">Aefe 5:8</span></p>
<p class="x" id="FN2"><span class="notemark"></span><a class="notebackref" href="#V10">16:10</a>
<span class="xo">16:10 </span><span class="xt">19:17-19; Math' 25:21-23</span></p>
<p class="x" id="FN3"><span class="notemark"></span><a class="notebackref" href="#V15">16:15</a>
<span class="xo">16:15 </span><span class="xt">Math' 23:28</span></p>
<p class="x" id="FN4"><span class="notemark"></span><a class="notebackref" href="#V18">16:18</a>
<span class="xo">16:18 </span><span class="xt">Math' 19:9; Mar 10:11-12; 1 Akor 7:10-11</span></p>
<p class="x" id="FN5"><span class="notemark"></span><a class="notebackref" href="#V29">16:29</a>
<span class="xo">16:29 </span><span class="xt">2 T'imo 3:16</span></p>
<p class="f" id="FN6"><span class="notemark">*</span><a class="notebackref" href="#V29">16:29</a>
<span class="fr">16:29 </span><span class="ft">Haha Musa na o manabii, manaye ni zho zhuwo arizhoora Musa na o manabii.</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
