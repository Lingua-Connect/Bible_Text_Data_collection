<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 T'imoth'i 3</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 T'imoth'i</a></li>
<li><a href='1TI02.htm'>&lt;</a></li>
<li><a href='1TI.htm'>3</a></li>
<li><a href='1TI04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Vilongozi a kanisa mav̱iryazho kukala </div> <div class='p'> <span class="verse" id="V1">1&#160;</span>Bai mut'u ahendzaye kazi ya ubishopu, anathamani kazi mbidzo. Na musemo uu, unakuluhirika.   <span class="verse" id="V2">2&#160;</span><a href="#FN1" class="notemark"><span class="popup">3:2-7 Tit 1:6-9; 1 P'et 5:1-4</span></a>Vikara namala niambe vivi, bishopu suthi akale ni mut'u ariye k'alaumiwa ni at'u, na akale ana muche mumwenga thu-thu-thu. H'aya zho mbai iye niakale ni mut'u ariye na kiasi na adimaye kudziunya. Mut'u iye niakale ana t'abia mbidzo na akale pia ni mutseki ko kwakwe mudzini. H'aya, iye vizho niakale ni mut'u ariye anamanya kufundishat'o.   <span class="verse" id="V3">3&#160;</span><a href="#FN2" class="notemark"><span class="popup">3:3 2 T'imo 2:24</span></a>Asikale ni mut'u wa kudzinwera divai kukira muhaka hedu mut'u wa kuhendza k'ondo, hatha mut'u iye niakale ni mup'ore na ase k'ondo na mut'u. H'aya, ut'u ungine ni kwamba asikale mut'u wa kuhendza p'esa.   <span class="verse" id="V4">4&#160;</span>Kidza niakale wo mudziwe anawadima, o anae nimakale akinena manamusirikiza na manaishima.   <span class="verse" id="V5">5&#160;</span>(Mana chamba mudziwe wenye thu k'awadima, h'aya ro kanisa ra Mulungu andaritsundzadze?)   <span class="verse" id="V6">6&#160;</span>Bai bishopu asikale mut'u ariye gago ga Mulungu wagamanya dzuzi-dzuzi, niakale ni mut'u ariyemumanya Mulungu kapindi, mana chamba go ga Mulungu wagamanya dzuzi-dzuzi, be anadima akathimwa ni kudzikut'ula, na mwisho akapatwa ni dza gago garigomupata Shethani.   <span class="verse" id="V7">7&#160;</span><a href="#FN3" class="notemark"><span class="popup">3:7 2 Akor 8:21; Mahe 6:3</span></a>H'aya zho mbai, iye suthi akale ni mut'u ariye ananenwat'o ni at'u mario ndze ya ro kuluhiro, ili kwamba asidze akalaumiwa na mwisho akangira kahi za muhego wa Shethani.   </div><div class='s'>At'u mavizao makanisani mav̱iryazho kukala </div> <div class='p'> <span class="verse" id="V8">8&#160;</span>Vikara dzulu za aryahu ahumiki a kanisani, ao nao manav̱irya makale dza o andziyao. Nimakale ni at'u mario mana t'abia mbidzo, na mario makinena ut'u be ni jeri. Masikale ni at'u mario kazi yao ni kunwa divai, na masikale at'u enye dzitso na p'esa.   <span class="verse" id="V9">9&#160;</span>Ao ahumiki manav̱irya kuthuwa wo ujeri dzulu za kuluhiro, ujeri ambawo waikwa lwazu. Bai ni mauthuwe uwo na mioyo myaruhe.   <span class="verse" id="V10">10&#160;</span>Kidza ut'u ungine ni kwamba, ao ahumiki ni majezwe kwandza malolwet'o, bai makionekana kukala k'amana kaila, h'aya manadima kuhenda kazi yao ya uhumiki.   <span class="verse" id="V11">11&#160;</span><a href="#FN4" class="notemark"><span class="popup">3:11 Tit 2:3</span></a>Aryahu ache ao,<a href="#FN5" class="notemark">*<span class="popup">3:11 Ache ao hedu ahumiki a kiche.</span></a> ao nao suthi makale ni at'u enye t'abia mbidzo si kuchuka-chuka at'u. Ao be kahi za maut'u gosi manav̱irya madziunye na makale aaminifu.   </div><div class='p'> <span class="verse" id="V12">12&#160;</span>Muhumiki yoyosi wa kanisa suthi akale ana muche mumwenga h'akeye, na kidza akale anaarerat'o anae na analongoza mudziwe t'ot'ot'o.   <span class="verse" id="V13">13&#160;</span>Mana ao mahendao kazi ya uhumiki t'ot'ot'o nikuishimiwa ni at'u na kidza manadima kunena dzulu za imani yao kahi za Masihi Jesu, hasiho woga wowosi.   </div><div class='s'>Siri bomu </div> <div class='p'> <span class="verse" id="V14">14&#160;</span>Bai mimi nina th'amaa kukala k'avindatoa fundaonana, ela bai ninakuorera ii baruwa ili,   <span class="verse" id="V15">15&#160;</span><a href="#FN6" class="notemark"><span class="popup">3:15 Aefe 1:23; 2:19-22</span></a>vikikala nindatoa, uwe udime kumanya viryahu ambazho at'u manav̱irya kuhenda kahi za yo nyumba ya Mulungu, ambayo ni ro kanisa ra Mulungu ariye moyo, ambaro ni musinji na kidza ni muhongohi udziwozulia wo ujeri.   <span class="verse" id="V16">16&#160;</span><a href="#FN7" class="notemark"><span class="popup">3:16 Math' 28:18-19; Mar 16:19; Joh 1:14; Mahe 2:33; Aefe 1:20-21; Afil 2:6-11; Akol 1:6, 23; 2 T'imo 4:17</span></a>Iyo siri ya maut'u ga Mulungu be ni ya kwangalaza sana, na k'ahana mut'u adimaye kuvikanaiza vivi.  </div><div class='q'>Iye nde ariyeonyeswa lwazu here mudamu,  </div><div class='q'>na akip'ewa ujeri kahi za roho,  </div><div class='q'>akionewa ni malaika,  </div><div class='q'>akihubiriwa kwa mataifa,  </div><div class='q'>akikuluhirwa ni at'u haha urumwenguni  </div><div class='q'>na badaye achanulwa na akigerwa ngumaye ko dzulu.   </div><ul class='tnav'>
<li><a href='index.htm'>1 T'imoth'i</a></li>
<li><a href='1TI02.htm'>&lt;</a></li>
<li><a href='1TI.htm'>3</a></li>
<li><a href='1TI04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">3:2</a>
<span class="xo">3:2-7 </span><span class="xt">Tit 1:6-9; 1 P'et 5:1-4</span></p>
<p class="x" id="FN2"><span class="notemark"></span><a class="notebackref" href="#V3">3:3</a>
<span class="xo">3:3 </span><span class="xt">2 T'imo 2:24</span></p>
<p class="x" id="FN3"><span class="notemark"></span><a class="notebackref" href="#V7">3:7</a>
<span class="xo">3:7 </span><span class="xt">2 Akor 8:21; Mahe 6:3</span></p>
<p class="x" id="FN4"><span class="notemark"></span><a class="notebackref" href="#V11">3:11</a>
<span class="xo">3:11 </span><span class="xt">Tit 2:3</span></p>
<p class="f" id="FN5"><span class="notemark">*</span><a class="notebackref" href="#V11">3:11</a>
<span class="fr">3:11 </span><span class="ft">Ache ao hedu ahumiki a kiche.</span></p>
<p class="x" id="FN6"><span class="notemark"></span><a class="notebackref" href="#V15">3:15</a>
<span class="xo">3:15 </span><span class="xt">Aefe 1:23; 2:19-22</span></p>
<p class="x" id="FN7"><span class="notemark"></span><a class="notebackref" href="#V16">3:16</a>
<span class="xo">3:16 </span><span class="xt">Math' 28:18-19; Mar 16:19; Joh 1:14; Mahe 2:33; Aefe 1:20-21; Afil 2:6-11; Akol 1:6, 23; 2 T'imo 4:17</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
