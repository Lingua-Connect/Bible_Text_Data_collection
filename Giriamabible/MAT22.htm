<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 22</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Fumbo ra at'u mariosungwa harusi </div> <div class='r'>Luka 14:15-24  </div><div class='p'> <span class="verse" id="V1">1&#160;</span>Bai Jesu akienderera kufundisha at'u kwa kuhumira mafumbo. Akimboza fumbo ringine kaheri akiamba,   <span class="verse" id="V2">2&#160;</span><a href="#FN1" class="notemark"><span class="popup">22:2 9:15</span></a>“Uthawali wa mulunguni, udzahalana na muthawali mumwenga ariyekala anamuusira harusi muthanawe.   <span class="verse" id="V3">3&#160;</span>Bai arihokala a thayari, waahuma ahumikie makaaihe aryahu at'u ariokala waasunga, ela k'amendere.   <span class="verse" id="V4">4&#160;</span>Vikara arihoona viryahu, akihuma ahumikie angine akiamba, ‘Kaambireni kukala nidzatsindza ndzao zangu kare, hamwenga na vidzao zhangu zha kunona, na nidzathayarisha kila kit'u hatha masere ao madze marye harusi.’   <span class="verse" id="V5">5&#160;</span>Marihokwendaambirwa mavihalira madhe-madhe. Kila mut'u akithuwa shuhulize. Mumwenga akigwira ngira achenda mundani, mungine achenda biasharani kwakwe.   <span class="verse" id="V6">6&#160;</span><a href="#FN2" class="notemark"><span class="popup">22:6 21:35</span></a>Angine o makiagwira o ahumiki makiahendera makuruhu na makialaga.   </div><div class='p'> <span class="verse" id="V7">7&#160;</span><a href="#FN3" class="notemark"><span class="popup">22:7 21:41</span></a>“Muthawali arihosikira vizho akidzalwa ni k'oro, akihuma shikarie machendaalaga osi o alagi, na wo mudzi wao makiuocha.   </div><div class='p'> <span class="verse" id="V8">8&#160;</span>“Bai bada ya vizho, ye muthawali akiahuma ahumikie kaheri akiamba, ‘Lolani harusi i thayari ela o nirioasunga tha were k'amav̱irya kamare.   <span class="verse" id="V9">9&#160;</span>Kwa vizho endani ko ngira-ngira na kila mut'u mundiyemona musungeni adze. Rehani at'u anji zhadimikikazho.’   <span class="verse" id="V10">10&#160;</span>O ahumiki machenda mo ngira-ngira, makireha kila namuna ya at'u, adzo na ai. Hatha vinatululia, yo nyumba ya harusi ikidzala thele at'u.   </div><div class='p'> <span class="verse" id="V11">11&#160;</span><a href="#FN4" class="notemark"><span class="popup">22:11 Ugun 19:8</span></a>“Vikara wakathi arihokwendaalola o ajeni, akipesa mut'u mumwenga ariyekala k'avalire nguwo ya harusi bule.   <span class="verse" id="V12">12&#160;</span>Akimuza akimwamba, ‘Musena, udzangiradze muno bila kuvala nguwo ya harusi?’ Ye mut'u akisala wa kanwa ngh'aa.   <span class="verse" id="V13">13&#160;</span><a href="#FN5" class="notemark"><span class="popup">22:13 8:12</span></a>Bai ye muthawali akialagiza ahumikie akiamba, ‘Muhaleni mumufunge mikono na magulu mumutsuhe ko ndze kizani. Na kuko kundakala na kiriro na kwafuna meno.’   </div><div class='p'> <span class="verse" id="V14">14&#160;</span>“Kwani ni anji masungwao, ela o matsagulwao ni achache.”   </div><div class='s'>Jesu anauzwa dzulu za kuriha kodi kwa Kaisari </div> <div class='r'>Mariko 12:13-17; Luka 20:20-26  </div><div class='p'> <span class="verse" id="V15">15&#160;</span>Ndo o Mafarisayo machenda njama, ili makapange viryahu mandizhomuhega Jesu na maneno ga kwakwe hatha mapate ut'u wa kumushithakira.   <span class="verse" id="V16">16&#160;</span>Bai marihogonya kupanga, makiahuma anafundzi ao, na at'u a Herode. Bai, at'u ao makwenda hatha kwa Jesu machendamwamba, “Mwalimu, hunamanya kukala uwe u mujeri. Unafundisha at'u zho Mulungu ahendzazho maishi, kwa ngira ya ujeri kamare. K'ugoha mut'u yoyosi hatha kala ana cheo chani. Mana k'ulola at'u kwa uso.   <span class="verse" id="V17">17&#160;</span>Bai fwambire. Kuriha kodi kwa Kaisari ni karakara hedu si karakara?”   <span class="verse" id="V18">18&#160;</span>Jesu arihosikira vizho, akiimanya kare yo njama yao mbii mariyokala madzapanga, akiamba, “H'enwi adzihendyi! Kwanoni munanihega?   <span class="verse" id="V19">19&#160;</span>Nanyesani yo p'esa murihirayo kodi hedu.” Makimboza dinari makimup'a.   <span class="verse" id="V20">20&#160;</span>Bai Jesu akiauza akiamba, “Ino sura iriyo muno p'esani na ro dzina ni zha h'ani?”   <span class="verse" id="V21">21&#160;</span><a href="#FN6" class="notemark"><span class="popup">22:21 Arum 13:7</span></a>Makiamba, “Ni zha Kaisari.” Jesu akiambira, “Kwa vizho, zha Kaisari mup'eni Kaisari mwenye, na zha Mulungu nazho mup'eni Mulungu.”   <span class="verse" id="V22">22&#160;</span>Nao marihosikira vizho, makingalala sana gonya sio, makimuricha haho makihauka.   </div><div class='s'>Masadukayo manamuza Jesu dzulu za kufufuka </div> <div class='r'>Mariko 12:18-27; Luka 20:27-40  </div><div class='p'> <span class="verse" id="V23">23&#160;</span><a href="#FN7" class="notemark"><span class="popup">22:23 Luk 20:27</span></a>Siku iyo vizho, Masadukayo nao makidza kwa Jesu. At'u aa Masadukayo, k'amakuluhira kukala kuna kufufuka. Makimuthuwa Jesu makimwamba,   <span class="verse" id="V24">24&#160;</span><a href="#FN8" class="notemark"><span class="popup">22:24 Kumbu 25:5-6; Mwan 38:8</span></a>“Mwalimu, Musa waamba kukala, mut'u akifwa kabila kupata ahoho, ye muchewe ahalwe ufwa ni nduguye ili amuzhalire ahoho ye mufwadzi.   <span class="verse" id="V25">25&#160;</span>Vikara wakathi mumwenga hatoa ndugu afungahe haha. Ye mukulu akihala muche na akinongeka kabila kupata ahoho. Kwa vizho ye muche akihalwa ufwa ni nduguye.   <span class="verse" id="V26">26&#160;</span>Iye naye akifwa bila kupata ahoho. Bai zhaenderera vizho hatha o ndugu afungahe osini makigoma kufwa hatha akisala ye muche.   <span class="verse" id="V27">27&#160;</span>Iye naye akiathuwa.   <span class="verse" id="V28">28&#160;</span>Vikara at'u mandihofufuka, yuno mwanamuche andakala mukaza h'ani na kila ndugu wamuhala?”   </div><div class='p'> <span class="verse" id="V29">29&#160;</span>Jesu akiadzigidzya akiamba, “Munahenda makosa kwa kukala k'amumanya Maoro, kidza k'amumanya nguvu za Mulungu zirizho.   <span class="verse" id="V30">30&#160;</span>Kwani makathi at'u makifufuka, kundakala k'akuna kuhala hedu kuhalwa. At'u osi mandakala here malaika a mulunguni marizho.   <span class="verse" id="V31">31&#160;</span>Na dzulu za at'u kufufulwa, k'amudzahashoma harya hat'u Mulungu arihonena nanwi akiamba,   <span class="verse" id="V32">32&#160;</span><a href="#FN9" class="notemark"><span class="popup">22:32 Kumbo 3:6; 3:15</span></a>‘Ndimi Mulungu wa Burahemu, na Isaka, na Jakobu?’ Mulungu ni Mulungu wa at'u mario moyo, si wa at'u mariofwa!”   <span class="verse" id="V33">33&#160;</span>Na o at'u marihosikira zho Jesu afundishazho, makingalala kamare.   </div><div class='s'>Amuri bomu ni hiyo? </div> <div class='r'>Mariko 12:28-34; Luka 10:25-28  </div><div class='p'> <span class="verse" id="V34">34&#160;</span>Ela Mafarisayo marihosikira kukala Jesu adzaanyamaza o Masadukayo, makithunganana kaheri.   <span class="verse" id="V35">35&#160;</span>Bai mumwenga wao, ariye were ni mwalimu wa Sheria akimuza Jesu swali ra kumujeza.   <span class="verse" id="V36">36&#160;</span>Akiamba, “Mwalimu, amuri bomu kukira zosi ni hiyo kahi za Sheria?”   <span class="verse" id="V37">37&#160;</span><a href="#FN10" class="notemark"><span class="popup">22:37 Kumbu 6:4-5</span></a>K'uzhona Jesu akimudzigidzya akimwamba, “ ‘Muhendze Bwana Mulunguo na moyowo wosi, na rohoro rosi, na akilizo zosi.’   <span class="verse" id="V38">38&#160;</span>Ii ndo amuri ya kwandza na bomu kukira zosi.   <span class="verse" id="V39">39&#160;</span><a href="#FN11" class="notemark"><span class="popup">22:39 Alaw 19:18; Math' 5:43; 19:19; Arum 13:9; Agal 5:14; Jako 2:8</span></a>Na ya hiri yenye mana dza iyo, ni, ‘Muhendze mwandziyo here udzihendzazho mwenye.’   <span class="verse" id="V40">40&#160;</span><a href="#FN12" class="notemark"><span class="popup">22:40 5:17; Arum 13:10</span></a>Amuri zizi mbiri, ndo musinji wa Sheria zosi za Musa, na mafundisho gosi ga manabii.”   </div><div class='s'>Masihi ni mubomu kuriko Daudi </div> <div class='r'>Mariko 12:35-37; Luka 20:41-44  </div><div class='p'> <span class="verse" id="V41">41&#160;</span><a href="#FN13" class="notemark"><span class="popup">22:41-46 20:30-31</span></a>Vikara o Mafarisayo marihokala machere kahi za wo muthunganano wao, Jesu akiuza swali akiamba,   <span class="verse" id="V42">42&#160;</span>“Yuno Masihi nwi, munamona ni mwana wa h'ani?” Makiamba, “Ni mwana wa Daudi.”   <span class="verse" id="V43">43&#160;</span>Jesu akiamba, “Kala ni vizho, mbona Daudi arihokala adzadzalwa ni nguvu za Roho Mweri, wamwiha ye Masihi ‘Bwana’? Kwani Daudi waamba,   </div><div class='q'> <span class="verse" id="V44">44&#160;</span><a href="#FN14" class="notemark"><span class="popup">22:44 Zabu 110:1; Mahe 2:33-35; 1 Akor 15:27; Aebu 1:13; 8:1</span></a>‘Bwana Mulungu wamwamba Bwana wangu,  </div><div class='q'>“Kelesi mukono wangu wa kurya,<a href="#FN15" class="notemark">*<span class="popup">22:44 Mukono wa kurya wa Mulungu, manaye ni hat'u ha ishima, nguvu na nguma.</span></a>  </div><div class='q2'>muhaka mahadhuio niathambaraze kamare  </div><div class='q2'>ts'ini za magulugo.” ’   </div><div class='p'> <span class="verse" id="V45">45&#160;</span>“Bai kala Daudi wamwiha Masihi, ‘Bwana,’ anadimadze kukala mwanawe?”   <span class="verse" id="V46">46&#160;</span><a href="#FN16" class="notemark"><span class="popup">22:46 Mar 12:34; Luk 20:40</span></a>Swali riri rikiashinda kamare. Na kula siku iyo, k'ahana mut'u hatha mumwenga ariyedzambozeza kumuza swali Jesu kaheri.   </div><ul class='tnav'>
<li><a href='index.htm'>Math'ayo</a></li>
<li><a href='MAT21.htm'>&lt;</a></li>
<li><a href='MAT.htm'>22</a></li>
<li><a href='MAT23.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">22:2</a>
<span class="xo">22:2 </span><span class="xt">9:15</span></p>
<p class="x" id="FN2"><span class="notemark"></span><a class="notebackref" href="#V6">22:6</a>
<span class="xo">22:6 </span><span class="xt">21:35</span></p>
<p class="x" id="FN3"><span class="notemark"></span><a class="notebackref" href="#V7">22:7</a>
<span class="xo">22:7 </span><span class="xt">21:41</span></p>
<p class="x" id="FN4"><span class="notemark"></span><a class="notebackref" href="#V11">22:11</a>
<span class="xo">22:11 </span><span class="xt">Ugun 19:8</span></p>
<p class="x" id="FN5"><span class="notemark"></span><a class="notebackref" href="#V13">22:13</a>
<span class="xo">22:13 </span><span class="xt">8:12</span></p>
<p class="x" id="FN6"><span class="notemark"></span><a class="notebackref" href="#V21">22:21</a>
<span class="xo">22:21 </span><span class="xt">Arum 13:7</span></p>
<p class="x" id="FN7"><span class="notemark"></span><a class="notebackref" href="#V23">22:23</a>
<span class="xo">22:23 </span><span class="xt">Luk 20:27</span></p>
<p class="x" id="FN8"><span class="notemark"></span><a class="notebackref" href="#V24">22:24</a>
<span class="xo">22:24 </span><span class="xt">Kumbu 25:5-6; Mwan 38:8</span></p>
<p class="x" id="FN9"><span class="notemark"></span><a class="notebackref" href="#V32">22:32</a>
<span class="xo">22:32 </span><span class="xt">Kumbo 3:6; 3:15</span></p>
<p class="x" id="FN10"><span class="notemark"></span><a class="notebackref" href="#V37">22:37</a>
<span class="xo">22:37 </span><span class="xt">Kumbu 6:4-5</span></p>
<p class="x" id="FN11"><span class="notemark"></span><a class="notebackref" href="#V39">22:39</a>
<span class="xo">22:39 </span><span class="xt">Alaw 19:18; Math' 5:43; 19:19; Arum 13:9; Agal 5:14; Jako 2:8</span></p>
<p class="x" id="FN12"><span class="notemark"></span><a class="notebackref" href="#V40">22:40</a>
<span class="xo">22:40 </span><span class="xt">5:17; Arum 13:10</span></p>
<p class="x" id="FN13"><span class="notemark"></span><a class="notebackref" href="#V41">22:41</a>
<span class="xo">22:41-46 </span><span class="xt">20:30-31</span></p>
<p class="x" id="FN14"><span class="notemark"></span><a class="notebackref" href="#V44">22:44</a>
<span class="xo">22:44 </span><span class="xt">Zabu 110:1; Mahe 2:33-35; 1 Akor 15:27; Aebu 1:13; 8:1</span></p>
<p class="f" id="FN15"><span class="notemark">*</span><a class="notebackref" href="#V44">22:44</a>
<span class="fr">22:44 </span><span class="ft">Mukono wa kurya wa Mulungu, manaye ni hat'u ha ishima, nguvu na nguma.</span></p>
<p class="x" id="FN16"><span class="notemark"></span><a class="notebackref" href="#V46">22:46</a>
<span class="xo">22:46 </span><span class="xt">Mar 12:34; Luk 20:40</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
