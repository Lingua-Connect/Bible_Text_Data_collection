<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Johana 5</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Johana</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Kumukuluhira Mwana wa Mulungu </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">5:1 1 P'et 1:22-23</span></a>Kila mut'u akuluhiraye kukala Jesu ndiye Masihi, bai mut'u iye ni mwana wa Mulungu, na kila mut'u amuhendzaye iye muzhazi, ni kumuhendza hatha iye mwanawe naye.   <span class="verse" id="V2">2&#160;</span>Ngira ya kuhumanyisa viryahu fuahendzazho ana a Mulungu ni ii: Nifumuhendze na fugwire malagizoge.   <span class="verse" id="V3">3&#160;</span><a href="#FN2" class="notemark"><span class="popup">5:3 2:5; Kumbu 30:11; Math' 11:30</span></a>Mana kumuhendza Mulungu, ni kuryahu kugwira malagizoge. Na gago malagizoge si makomu bule.   <span class="verse" id="V4">4&#160;</span><a href="#FN3" class="notemark"><span class="popup">5:4 Joh 16:33</span></a>Kwani kila mwana wa Mulungu, nikuushinda urumwengu. Kiryahu kifuhendacho hatha fukaushinda uu urumwengu, ni kuryahu kumukuluhira Masihi kwehu.   <span class="verse" id="V5">5&#160;</span><a href="#FN4" class="notemark"><span class="popup">5:5 4:4; Arum 8:37</span></a>Bai mut'u adimaye kuushinda urumwengu, ni yuyahu akuluhiraye kukala Jesu ni Mwana wa Mulungu.   </div><div class='p'> <span class="verse" id="V6">6&#160;</span><a href="#FN5" class="notemark"><span class="popup">5:6 Joh 16:13; 19:34</span></a>Jesu Masihi nde ariyekudza kwa ushahidhi wa madzi na mulatso. Jesu k'adzire kwa ushahidhi wa madzi h'akeye, hatha, iye wakudza kwa ushahidhi wa madzi na milatso. Na hatha iye Roho naye anaamba gaga ni jeri, mana iye kila andironena ni jeri.   <span class="verse" id="V7">7&#160;</span><a href="#FN6" class="notemark"><span class="popup">5:7-9 Joh 5:36-37</span></a>Kuna mashahidhi ahahu ambao manamboza ushahidhi dzulu za Jesu Masihi.   <span class="verse" id="V8">8&#160;</span>Wa kwandza, ni iye Roho, hiri ni go madzi, hahu ni milatso. Aa osi ahahu, ushahidhi wao unagwirana.   <span class="verse" id="V9">9&#160;</span>Vikara chamba ushahidhi wa binadamu thu, funadima kuukuluhira, h'e seze wo wa Mulungu, uriwo ni ushahidhi uriwo unasita? Mana ni ushahidhi ariowamboza Mulungu dzulu za Mwanawe.   <span class="verse" id="V10">10&#160;</span><a href="#FN7" class="notemark"><span class="popup">5:10 Arum 8:16; Agal 4:6</span></a>Kwa vizho mut'u amukuluhiraye Mwana wa Mulungu, ana uu ushahidhi uu mo moyoni mwakwe, ela asiyemukuluhira Mulungu, anamuhendya ye Mulungu ni mulongo, mana k'aukuluhira wo ushahidhiwe dzulu za Mwanawe.   <span class="verse" id="V11">11&#160;</span><a href="#FN8" class="notemark"><span class="popup">5:11 Joh 3:16-18</span></a>Bai wo ushahidhi ni uu: Mulungu wafup'a uzima wa kare na kare. Uzima uu funaupata kukirirana Mwanawe.   <span class="verse" id="V12">12&#160;</span><a href="#FN9" class="notemark"><span class="popup">5:12 Joh 3:36; 5:24</span></a>Mut'u ariye ana iye Mwana mo moyoni mwakwe, ana uzima wa kare na kare, ela iye ariye k'ana iye Mwana wa Mulungu mo moyoni mwakwe, k'ana uzima wa kare na kare bule.   </div><div class='s'>Maut'u ga mwisho-mwisho </div> <div class='p'> <span class="verse" id="V13">13&#160;</span><a href="#FN10" class="notemark"><span class="popup">5:13 Joh 20:31</span></a>Bai ninamwandhikira maut'u gaga ninwi murio munakuluhira dzina ra Mwana wa Mulungu, ili mumanye kukala muna uzima wa kare na kare.   <span class="verse" id="V14">14&#160;</span><a href="#FN11" class="notemark"><span class="popup">5:14 Joh 15:16</span></a>Naswi funa hakika kamare kukala fukimuvoya kit'u chochosi kulengana na vizho ahendzazho iye, andafusikira.   <span class="verse" id="V15">15&#160;</span>Vikara kala funamanya fukivoya chochosi anafusikira, bai fukivoya funa hakika fudzavipata kare zho fudzizhovoya.   </div><div class='p'> <span class="verse" id="V16">16&#160;</span><a href="#FN12" class="notemark"><span class="popup">5:16 Math' 12:31; Aebu 6:4-6</span></a>Mut'u akimona nduguye anahenda dambi isiyomuhirika kifwani, ni amuvoyere na Mulungu andamup'a uzima. Gaga ninaganena haswa kwa aryahu at'u ambao dambi zao zinaarehera kifwa. Ela bai kuna dambi nyingine idimayo kumuhirika mut'u kifwani, vikara siamba muavoyere at'u mahendao dambi iyo bule.   <span class="verse" id="V17">17&#160;</span>Kosa rorosi ni dambi, ela kuna dambi ambayo k'aimuhirika mut'u kifwani.   </div><div class='p'> <span class="verse" id="V18">18&#160;</span><a href="#FN13" class="notemark"><span class="popup">5:18 3:6, 9-10; Shethani: Joh 17:15; 2 Ath'es 3:3</span></a>Here fumanyazho mut'u ariye ni mwana wa Mulungu, k'aenderera kuhenda dambi, mana iye Jesu Mwana wa Mulungu ni kumurinda, na iye Mui k'adima kumugut'a bule.   <span class="verse" id="V19">19&#160;</span><a href="#FN14" class="notemark"><span class="popup">5:19 Joh 12:31; Agal 1:4</span></a>H'aya zho go, siswi funamanya kukala fu ana a Mulungu na funamanya kukala wo urumwengu unathawalwa ni Mui.   <span class="verse" id="V20">20&#160;</span><a href="#FN15" class="notemark"><span class="popup">5:20 Joh 1:14, 18; 11:25; 17:3; 20:28</span></a>Kidza funamanya kukala Mwana wa Mulungu wakudzafung'aza matso, ili fumumanye iye Mulungu wa jeri. Naswi bai fudzauya fu ndani za iye Mulungu wa jeri, kwa kukala fu kahi za iye Mwanawe Jesu Masihi. Iye nde Mulungu wa jeri na ndiye ahup'aye uzima wa kare na kare.   <span class="verse" id="V21">21&#160;</span><a href="#FN16" class="notemark"><span class="popup">5:21 1 Akor 10:14</span></a>H'aya bai anangu, dziikeni kure na milungu ya vizuka.  </div><ul class='tnav'>
<li><a href='index.htm'>1 Johana</a></li>
<li><a href='1JN04.htm'>&lt;</a></li>
<li><a href='1JN.htm'>5</a></li>
<li><a href='2JN01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">5:1</a>
<span class="xo">5:1 </span><span class="xt">1 P'et 1:22-23</span></p>
<p class="x" id="FN2"><span class="notemark"></span><a class="notebackref" href="#V3">5:3</a>
<span class="xo">5:3 </span><span class="xt">2:5; Kumbu 30:11; Math' 11:30</span></p>
<p class="x" id="FN3"><span class="notemark"></span><a class="notebackref" href="#V4">5:4</a>
<span class="xo">5:4 </span><span class="xt">Joh 16:33</span></p>
<p class="x" id="FN4"><span class="notemark"></span><a class="notebackref" href="#V5">5:5</a>
<span class="xo">5:5 </span><span class="xt">4:4; Arum 8:37</span></p>
<p class="x" id="FN5"><span class="notemark"></span><a class="notebackref" href="#V6">5:6</a>
<span class="xo">5:6 </span><span class="xt">Joh 16:13; 19:34</span></p>
<p class="x" id="FN6"><span class="notemark"></span><a class="notebackref" href="#V7">5:7</a>
<span class="xo">5:7-9 </span><span class="xt">Joh 5:36-37</span></p>
<p class="x" id="FN7"><span class="notemark"></span><a class="notebackref" href="#V10">5:10</a>
<span class="xo">5:10 </span><span class="xt">Arum 8:16; Agal 4:6</span></p>
<p class="x" id="FN8"><span class="notemark"></span><a class="notebackref" href="#V11">5:11</a>
<span class="xo">5:11 </span><span class="xt">Joh 3:16-18</span></p>
<p class="x" id="FN9"><span class="notemark"></span><a class="notebackref" href="#V12">5:12</a>
<span class="xo">5:12 </span><span class="xt">Joh 3:36; 5:24</span></p>
<p class="x" id="FN10"><span class="notemark"></span><a class="notebackref" href="#V13">5:13</a>
<span class="xo">5:13 </span><span class="xt">Joh 20:31</span></p>
<p class="x" id="FN11"><span class="notemark"></span><a class="notebackref" href="#V14">5:14</a>
<span class="xo">5:14 </span><span class="xt">Joh 15:16</span></p>
<p class="x" id="FN12"><span class="notemark"></span><a class="notebackref" href="#V16">5:16</a>
<span class="xo">5:16 </span><span class="xt">Math' 12:31; Aebu 6:4-6</span></p>
<p class="f" id="FN13"><span class="notemark"></span><a class="notebackref" href="#V18">5:18</a>
<span class="fr">5:18 </span><span class="ft">3:6, 9-10; Shethani: Joh 17:15; 2 Ath'es 3:3</span></p>
<p class="x" id="FN14"><span class="notemark"></span><a class="notebackref" href="#V19">5:19</a>
<span class="xo">5:19 </span><span class="xt">Joh 12:31; Agal 1:4</span></p>
<p class="x" id="FN15"><span class="notemark"></span><a class="notebackref" href="#V20">5:20</a>
<span class="xo">5:20 </span><span class="xt">Joh 1:14, 18; 11:25; 17:3; 20:28</span></p>
<p class="x" id="FN16"><span class="notemark"></span><a class="notebackref" href="#V21">5:21</a>
<span class="xo">5:21 </span><span class="xt">1 Akor 10:14</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
