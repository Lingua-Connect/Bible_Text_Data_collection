<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Afilipi 2</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Afilipi</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Kudzitsereza kwa Masihi </div> <div class='p'> <span class="verse" id="V1">1&#160;</span>Bai ninwi mwamukuluhira Masihi naye anamwangiza nguvu. Mahendzo ga kwakwe ganamuhendya musikiret'o. H'aya zho mbai bai, munashirikiana na Roho, munahendzana, na munaonerana mbazi.   <span class="verse" id="V2">2&#160;</span><a href="#FN1" class="notemark"><span class="popup">2:2 Joh 13:34; 1 Akor 1:10-11; Agal 6:10; Aefe 5:2; 1 Joh 4:12</span></a>Kwa vizho bai, kalani kit'u kimwenga kahi za kuaza na kuhendzana kwenu. Kidza mukale na nia mwenga kahi za kila kit'u. Mukihenda vizho nindasikira raha sana.   <span class="verse" id="V3">3&#160;</span><a href="#FN2" class="notemark"><span class="popup">2:3 Arum 12:10; Agal 5:26</span></a>Mut'u asitengeze kit'u kwa kumupinga mwandziwe, hedu kwa kumala kuonewa. Kalani ap'ore kidza muaone angine kukala mana mana kumukira ninwi.   <span class="verse" id="V4">4&#160;</span><a href="#FN3" class="notemark"><span class="popup">2:4 1 Akor 10:24</span></a>Musifwahirwe ni kulola maut'u genu enye thu, ela lolani hatha ga andziyenu.   <span class="verse" id="V5">5&#160;</span><a href="#FN4" class="notemark"><span class="popup">2:5 Joh 13:15; Arum 13:14; 15:5</span></a>Gahalireni maut'u gosi here zho Masihi Jesu arizhogahalira.   </div><div class='p'> <span class="verse" id="V6">6&#160;</span><a href="#FN5" class="notemark"><span class="popup">2:6 Joh 1:1-2; 17:5; Aebu 1:3</span></a>Ingahokala iye were ni Mulungu, k'akalire na lazima ya kuthuwa kukala here Mulungu.   <span class="verse" id="V7">7&#160;</span><a href="#FN6" class="notemark"><span class="popup">2:7 Joh 1:14; Arum 8:3; 2 Akor 8:9; Aebu 2:14, 17</span></a>Hat'u ha vizho, akigaricha gosi kwa kuhendza mwenye na akikala here mutumwa. Akizhalwa mudamu na akikala na hali ya mudamu.   <span class="verse" id="V8">8&#160;</span><a href="#FN7" class="notemark"><span class="popup">2:8 Joh 10:17; Aebu 5:8; 12:2</span></a>Iye wakala mup'ore na akimusikira Mulungu hatha akikubali kukotw'a musalabani akifwa kifwa cha aibu.   <span class="verse" id="V9">9&#160;</span><a href="#FN8" class="notemark"><span class="popup">2:9 Mahe 2:33; Aefe 1:21; Aebu 1:4</span></a>Kwa ut'u uu, Mulungu akimwanula dzulu zhomu na akimup'a dzina bomu kukira madzina mangine gosi.   <span class="verse" id="V10">10&#160;</span><a href="#FN9" class="notemark"><span class="popup">2:10-11 Isa 45:23; Joh 5:23; Arum 10:9; Ugun 5:13</span></a>Bai kwa dzina ra Jesu, zhumbe zhosi virizho mulunguni, na ts'i, na kuzimu vindamupigira mavindi,   <span class="verse" id="V11">11&#160;</span>vikubali na vinene lwazu-lwazu kukala Jesu Masihi nde Bwana. Nazho vindahenda vivi kwa ut'u wa kumup'a nguma Mulungu Baba.   </div><div class='s'>At'u a Mulungu manav̱irya kukala mulangaza </div> <div class='p'> <span class="verse" id="V12">12&#160;</span>Ahendzwi, ninwi mudzakala munamwogoha Mulungu wakathi wosi furihokala hamwenga. Bai hatha vivi nirizho siho, kidza zidhini kumwagoha Mulungu vizho. Hendani vizho kwa chadi na ishima nyinji, here at'u mariookolwa mav̱iryazho kuhenda,   <span class="verse" id="V13">13&#160;</span><a href="#FN10" class="notemark"><span class="popup">2:13 1:6; Joh 15:5; Arum 7:18; 15:18; 1 Akor 12:6; 15:10; 2 Akor 3:5</span></a>mana Mulungu anahenda kazi ndani mwenu. Anamuhendya mukale na hamu, na nguvu ya kuthuwa malagizoge.   </div><div class='p'> <span class="verse" id="V14">14&#160;</span>Hendani maut'u gosini bila kunung'unika hedu kunenezana,   <span class="verse" id="V15">15&#160;</span><a href="#FN11" class="notemark"><span class="popup">2:15-16 1:10; Kumbu 32:5; Dani 12:3; Math' 5:14; 10:16; 1 Akor 1:31; 2 Akor 1:14; Agal 2:1-2; Aefe 5:8; 1 Ath'es 2:19</span></a>ili musilaumiwe hedu kuonekana na kaila ni mut'u yoyosi. Kalani at'u aeri, enye maisha gasigo kaila here ana a Mulungu, mario kahi za urumwengu wa kiza udziwodzala at'u madzionongeka na mahendzao kuhenda mai. Kalani mulangaza mung'ale haha urumwenguni,   <span class="verse" id="V16">16&#160;</span>kuno mukiambiriza uv̱oro urehao uzima. Mukihenda vizho, nindakala na chausa cha kudzionyera haho Masihi andihouya kaheri. Kwani yo kazi niriyohenda kwa nguvu na chadi indakala si ya kihuhu bule.   </div><div class='p'> <span class="verse" id="V17">17&#160;</span><a href="#FN12" class="notemark"><span class="popup">2:17 Arum 15:16; 2 T'imo 4:6; 1 Joh 3:16</span></a>Ninwi mwamukuluhira Jesu na munamuhumikira. Kumuhumikira kuku ni sadaka yenu kwakwe. Nami vivi hatha nikalagwa kidza ndahenda raha hamwenga nanwi nyosi, mana nindakala nidzakamilisha iyo sadaka yenu.   <span class="verse" id="V18">18&#160;</span><a href="#FN13" class="notemark"><span class="popup">2:18 3:1; 4:4</span></a>Kwa vizho ninwi nanwi kalani na raha na mufwahirwe hamwenga nami.   </div><div class='s'>P'aulo anamulika T'imoth'i na Epafurodito </div> <div class='p'> <span class="verse" id="V19">19&#160;</span><a href="#FN14" class="notemark"><span class="popup">2:19 1:1</span></a>Bwana Jesu ahendzaho, ninakuluhira kukala sindatoa nindamuhuma T'imoth'i kwenu. Namala wakathi akiuya kuku adze anip'e moyo kwa kunambiriza uv̱oro wa kuko.   <span class="verse" id="V20">20&#160;</span><a href="#FN15" class="notemark"><span class="popup">2:20 Mahe 16:2</span></a>Sina mut'u mungine ajaliye maut'u genu kwa moyo mumwenga here T'imoth'i.   <span class="verse" id="V21">21&#160;</span><a href="#FN16" class="notemark"><span class="popup">2:21 2 T'imo 4:10</span></a>Angine osi manathuwa gao enye, si go ahendzago Jesu Masihi bule.   <span class="verse" id="V22">22&#160;</span>Hatha ninwi enye munamanya zho arizho T'imoth'i adzanyesa kukala ana mana. Iye na mimi hudzahenda kazi ya Uv̱oro Udzo hamwenga here mut'u na babaye.   <span class="verse" id="V23">23&#160;</span>Kwa vizho bai, nina th'amaa kukala nindamuhuma kuko kwenu haho nindihokala nidzamanya ro rindironipata kuku.   <span class="verse" id="V24">24&#160;</span>Kidza Bwana adzanihenda nikuluhire kukala mimi mwenye sindatoa bule nindakudza.   <span class="verse" id="V25">25&#160;</span><a href="#FN17" class="notemark"><span class="popup">2:25 4:18</span></a>Ela vivi kare nidzaona vinav̱irya nimuhume Epafurodito auye kuko kwenu. Iye ni ndugu kahi za Masihi fuhendaye kazi hosini, na ni shikari mwandzangu. Kidza ni muhumwa wenu, muriyemuhuma kunitsundza kwa maut'u gosi nimalago.   <span class="verse" id="V26">26&#160;</span>Vikara ninamuhuma kwenu kaheri kwa kukala ana p'ola nanwi nyosi, kidza wabudzyika sana arihomanya kukala mwasikira wakala mukongo.   <span class="verse" id="V27">27&#160;</span>Naye were ni mukongo jeri, hatha vichache zhenye afwe, ela Mulungu akimuonera mbazi akimuhoza. Kidza Mulungu k'amuonerere mbazi iye h'akeye, ela wanionera mbazi hatha mimi nami, kwani kala wafwa vingakala here ro ra ch'ongo kubolwa riro.   <span class="verse" id="V28">28&#160;</span>Kwa vizho nasikira kumuhuma kwenu, ili mumonaho kaheri, musikire raha na wo wasiwasi unihaukire.   <span class="verse" id="V29">29&#160;</span><a href="#FN18" class="notemark"><span class="popup">2:29 1 Akor 16:16, 18</span></a>Bai mukaribisheni na raha yosi, kwa kukala iye anamukuluhira Bwana dza vizho ninwi. Ishimuni at'u osi mario dza iye,   <span class="verse" id="V30">30&#160;</span>kwa kukala wamala kufwa kwa kazi ya Masihi. Maishage gakala hatharini ili anigere wavizi uriwo ninwi enye k'amukadimire kunigera.   </div><ul class='tnav'>
<li><a href='index.htm'>Afilipi</a></li>
<li><a href='PHP01.htm'>&lt;</a></li>
<li><a href='PHP.htm'>2</a></li>
<li><a href='PHP03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">2:2</a>
<span class="xo">2:2 </span><span class="xt">Joh 13:34; 1 Akor 1:10-11; Agal 6:10; Aefe 5:2; 1 Joh 4:12</span></p>
<p class="x" id="FN2"><span class="notemark"></span><a class="notebackref" href="#V3">2:3</a>
<span class="xo">2:3 </span><span class="xt">Arum 12:10; Agal 5:26</span></p>
<p class="x" id="FN3"><span class="notemark"></span><a class="notebackref" href="#V4">2:4</a>
<span class="xo">2:4 </span><span class="xt">1 Akor 10:24</span></p>
<p class="x" id="FN4"><span class="notemark"></span><a class="notebackref" href="#V5">2:5</a>
<span class="xo">2:5 </span><span class="xt">Joh 13:15; Arum 13:14; 15:5</span></p>
<p class="x" id="FN5"><span class="notemark"></span><a class="notebackref" href="#V6">2:6</a>
<span class="xo">2:6 </span><span class="xt">Joh 1:1-2; 17:5; Aebu 1:3</span></p>
<p class="x" id="FN6"><span class="notemark"></span><a class="notebackref" href="#V7">2:7</a>
<span class="xo">2:7 </span><span class="xt">Joh 1:14; Arum 8:3; 2 Akor 8:9; Aebu 2:14, 17</span></p>
<p class="x" id="FN7"><span class="notemark"></span><a class="notebackref" href="#V8">2:8</a>
<span class="xo">2:8 </span><span class="xt">Joh 10:17; Aebu 5:8; 12:2</span></p>
<p class="x" id="FN8"><span class="notemark"></span><a class="notebackref" href="#V9">2:9</a>
<span class="xo">2:9 </span><span class="xt">Mahe 2:33; Aefe 1:21; Aebu 1:4</span></p>
<p class="x" id="FN9"><span class="notemark"></span><a class="notebackref" href="#V10">2:10</a>
<span class="xo">2:10-11 </span><span class="xt">Isa 45:23; Joh 5:23; Arum 10:9; Ugun 5:13</span></p>
<p class="x" id="FN10"><span class="notemark"></span><a class="notebackref" href="#V13">2:13</a>
<span class="xo">2:13 </span><span class="xt">1:6; Joh 15:5; Arum 7:18; 15:18; 1 Akor 12:6; 15:10; 2 Akor 3:5</span></p>
<p class="x" id="FN11"><span class="notemark"></span><a class="notebackref" href="#V15">2:15</a>
<span class="xo">2:15-16 </span><span class="xt">1:10; Kumbu 32:5; Dani 12:3; Math' 5:14; 10:16; 1 Akor 1:31; 2 Akor 1:14; Agal 2:1-2; Aefe 5:8; 1 Ath'es 2:19</span></p>
<p class="x" id="FN12"><span class="notemark"></span><a class="notebackref" href="#V17">2:17</a>
<span class="xo">2:17 </span><span class="xt">Arum 15:16; 2 T'imo 4:6; 1 Joh 3:16</span></p>
<p class="x" id="FN13"><span class="notemark"></span><a class="notebackref" href="#V18">2:18</a>
<span class="xo">2:18 </span><span class="xt">3:1; 4:4</span></p>
<p class="x" id="FN14"><span class="notemark"></span><a class="notebackref" href="#V19">2:19</a>
<span class="xo">2:19 </span><span class="xt">1:1</span></p>
<p class="x" id="FN15"><span class="notemark"></span><a class="notebackref" href="#V20">2:20</a>
<span class="xo">2:20 </span><span class="xt">Mahe 16:2</span></p>
<p class="x" id="FN16"><span class="notemark"></span><a class="notebackref" href="#V21">2:21</a>
<span class="xo">2:21 </span><span class="xt">2 T'imo 4:10</span></p>
<p class="x" id="FN17"><span class="notemark"></span><a class="notebackref" href="#V25">2:25</a>
<span class="xo">2:25 </span><span class="xt">4:18</span></p>
<p class="x" id="FN18"><span class="notemark"></span><a class="notebackref" href="#V29">2:29</a>
<span class="xo">2:29 </span><span class="xt">1 Akor 16:16, 18</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
