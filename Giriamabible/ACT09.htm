<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 9</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT08.htm'>&lt;</a></li>
<li><a href='ACT.htm'>9</a></li>
<li><a href='ACT10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Sauli anagaluzwa ni Jesu </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">9:1 8:3</span></a>Bai kahi za wakathi uwo, Sauli were achere anaenderera na uthiririwe wa kuagosha na kuamba andaalaga o anafundzi a Bwana. Mut'u iye wakwenda kwa ye Mulombi mubomu mwenye,   <span class="verse" id="V2">2&#160;</span><a href="#FN2" class="notemark"><span class="popup">9:2 19:9, 23; 22:4; 24:14, 22; 28:22</span></a>na achendamwamba amup'e baruwa za kwenderera kahi za go masinagogi ga Damesiki. Naye lengore were ni akiona mut'u yoyosi kuko ariye anathuwa iryahu Ngira<a href="#FN3" class="notemark">*<span class="popup">9:2 Ngira: Riri were ndo dzina ra aryahu osini ambao were manamukuluhira Jesu. Were makinena na kuamba, ‘Mut'u yuyu ni wa iryahu Ngira.’</span></a> ya Bwana, ni muche ni mulume, amugwire naadze naye Jerusalemu.   </div><div class='p'> <span class="verse" id="V3">3&#160;</span><a href="#FN4" class="notemark"><span class="popup">9:3 Haba 3:3-4; 1 T'imo 6:16; 2 Akor 4:4, 6</span></a>Vikara kahi za cho charoche akifika hehi na mudzi wa Damesiki. Bai haho henye akihenda kuona m'e, mulangaza kula mulunguni, na ukimupiga kosi-kosi.   <span class="verse" id="V4">4&#160;</span>Naye akigwa ho ts'i, kidza akisikira sauthi ikimwamba, “Sauli! Sauli! Mbona unanitesa?”   <span class="verse" id="V5">5&#160;</span><a href="#FN5" class="notemark"><span class="popup">9:5 1 Akor 15:8</span></a>Sauli akiuza akiamba, “Ndiwe h'ani kwani we Bwana?” Yo sauthi ikidzigidzya ikiamba, “Ndimi Jesu, yuyahu umutesaye.   <span class="verse" id="V6">6&#160;</span>Vikara vivi ungarara na wangire kahi za wo mudzi, nawe kuko undaambirwa viryahu ambazho suthi uvihende.”   </div><div class='p'> <span class="verse" id="V7">7&#160;</span>Aryahu at'u mariokala ma charoni na Sauli maungarara haho kuno makanwa ga ngh'aa. Mahenda kusikira yo Sauthi thu, ela k'amaonere mut'u yoyosi.   <span class="verse" id="V8">8&#160;</span><a href="#FN6" class="notemark"><span class="popup">9:8 13:11</span></a>Bai Sauli akiungarara, ela arihojeza kuvugula matso na kulola, k'adimire kuona kit'u. Kwa vizho o at'u makihenda kumugwira mukono na makimulongoza kwangira Damesiki.   <span class="verse" id="V9">9&#160;</span>Naye wabaki vizho k'aona kwa siku t'ahu, k'arya na k'anwa.   </div><div class='p'> <span class="verse" id="V10">10&#160;</span>Vikara ko Damesiki kwere kuna mwanafundzi mumwenga aifwaye Anania. Bai Bwana akinena naye kahi za maono akimwamba, “Anania!” Anania akihika akiamba, “H'ee, thimi Bwana.”   <span class="verse" id="V11">11&#160;</span><a href="#FN7" class="notemark"><span class="popup">9:11 21:39; 22:3</span></a>Ye Bwana akimwamba, “Uka wende kahi za ngira iryahu iifwayo ‘Kugoloka’ na ukamale nyumba ya Juda. Ukifika kahi za nyumba iyo, muuzize mut'u aifwaye Sauli wa kula T'ariso, kwani lola be akuvoyani vivi.   <span class="verse" id="V12">12&#160;</span><a href="#FN8" class="notemark"><span class="popup">9:12 Mar 8:23-25</span></a>Iye Sauli kahi za maono adzamona mut'u aifwaye Anania adzire na akamwikira mukono ili aone kaheri.”   </div><div class='p'> <span class="verse" id="V13">13&#160;</span>K'uzhona zho Anania akidzigidzya akiamba, “Bwana, mut'u mimi nidzasikira manji sana dzulu za mut'u yuyu, viryahu arizhoahendera nav̱isi o at'u a kwako ko Jerusalemu.   <span class="verse" id="V14">14&#160;</span>Naye haha be adzire kukirira na wadimi ariougerwa ni o alombi abomu ili aagwire osi aryahu makuvoyao uwe.”   <span class="verse" id="V15">15&#160;</span><a href="#FN9" class="notemark"><span class="popup">9:15 13:2; 22:21; 23:11; 26:1; 27:24; Arum 1:5</span></a>Ela ye Bwana akimwamba Anania, “Enda, kwa kukala iye nidzamutsagula akale muhumiki wangu, ili ahirike dzina rangu mbere za at'u mario si Ayahudi na mbere za o athawali ao na mbere za o at'u a Iziraeli.   <span class="verse" id="V16">16&#160;</span><a href="#FN10" class="notemark"><span class="popup">9:16 20:23; Luk 21:12; 2 Akor 11:23-28</span></a>Mana mimi mwenye nindamwanyesa viryahu ambazho vindamubidhi ateseke kwa ut'u wa dzina rangu.”   </div><div class='p'> <span class="verse" id="V17">17&#160;</span><a href="#FN11" class="notemark"><span class="popup">9:17 19:6</span></a>Kwa vizho Anania achenda. Bai wakwenda achendangira iryahu nyumba arimokala Sauli na akimuikira mikono, akiamba, “Sauli, ndugu yangu. Ye Bwana, yuyahu Jesu ariyekwambolera mo ngirani urihokala unadza kuku, adzanihuma ili upate kuona kaheri na udzalwe ni Roho Mweri.”   <span class="verse" id="V18">18&#160;</span>Bai haho henye hakigwa vit'u here magaugau kula mo matsoni mwa Sauli naye akipata kuona kaheri, akiungarara na akibat'izwa.   <span class="verse" id="V19">19&#160;</span>Badaye akirya chakurya na akipata nguvu.  </div><div class='s'>Sauli anahubiri Damesiki </div> <div class='p'>Bai Sauli watoa na o anafundzi ko Damesiki kwa siku za kuthala,   <span class="verse" id="V20">20&#160;</span><a href="#FN12" class="notemark"><span class="popup">9:20 17:2; Luk 22:70</span></a>na mara mwenga akikwatya kuhubiri kahi za masinagogi dzulu za Jesu, kukala iye ni Mwana wa Mulungu.   <span class="verse" id="V21">21&#160;</span><a href="#FN13" class="notemark"><span class="popup">9:21 8:1; 9:13-14</span></a>Na lola osi mariomusikira mangalala makiuza makiamba, “Yuno se yuyahu ariyekala akiathabisha o at'u mariokala manamukuluhira Jesu ko Jerusalemu? Na samba wakudza haha ili aagwire na aahirike ko kwa alombi abomu?”   </div><div class='p'> <span class="verse" id="V22">22&#160;</span><a href="#FN14" class="notemark"><span class="popup">9:22 5:42</span></a>Ela kuhubiri kwa Sauli, kukikaza kukala na nguvu na akianyesa o Ayahudi matoao mo Damesiki kukala anamanya t'ot'ot'o kukala ye Jesu be nde iye Masihi. Vivi zhaahenda o Ayahudi makose ra kunena.   </div><div class='p'> <span class="verse" id="V23">23&#160;</span><a href="#FN15" class="notemark"><span class="popup">9:23 23:12</span></a><a href="#FN16" class="notemark"><span class="popup">9:23-25 2 Akor 11:32-33</span></a>Bai bada ya siku nyinji, o Ayahudi angine mapanga njama ya kumukot'a ye Sauli.   <span class="verse" id="V24">24&#160;</span>Ela iye mwenye akidza akiimanya yo njama yao. O Ayahudi makala manamufungurira Sauli kahi za yo miv̱irya ya wo mudzi usiku na mutsana ili mamwalage.   <span class="verse" id="V25">25&#160;</span>Ela o anafundzie bai, makimuhala na usiku makimwangiza rikahuni na makimutharamusha ko ndze kukirira na mwanya wa wo ukuta uriwozunguka wo mudzi.   </div><div class='s'>Sauli anauya Jerusalemu </div> <div class='p'> <span class="verse" id="V26">26&#160;</span><a href="#FN17" class="notemark"><span class="popup">9:26-27 9:3-6, 20; Agal 1:18</span></a>Bai Sauli arihofika ko Jerusalemu, wajeza kudziunga na o anafundzi kuko, ela o anafundzi k'amakuluhirire kukala iye wamukuluhira Jesu jeri. Hat'u ha vizho, ao makala ni aoga naye.   <span class="verse" id="V27">27&#160;</span><a href="#FN18" class="notemark"><span class="popup">9:27 Barinaba: 4:36-37; 11:22-30; 12:25; 13:1-4, 7, 43-50; 14:12, 20; 15:2-12, 22, 35-39; 1 Akor 9:6; Agal 2:1, 9, 13</span></a>Ndo Barinaba akimuhala na achenda naye ko kwa ahumwi. Achendaambira viryahu ambazho ye Sauli wamona Bwana kahi za charoche na viryahu ambazho ye Bwana wanena naye. Kidza akiambira viryahu ambazho ye Sauli wahubiri kahi za dzina ra Jesu ko Damesiki hasiho woga.   <span class="verse" id="V28">28&#160;</span>Ndo Sauli akitoa hamwenga nao na akikala anadima kwenda hohosi mo Jerusalemu bila wasiwasi, na kunena kahi za dzina ra Bwana hasiho woga.   <span class="verse" id="V29">29&#160;</span>Bai akinena na aryahu Ayahudi manenao Kiyunani na kunenezana nao, ela ao makijeza kumwalaga.   <span class="verse" id="V30">30&#160;</span><a href="#FN19" class="notemark"><span class="popup">9:30 11:25; Agal 1:21</span></a>K'uzhona zho aryahu ndugu marihomanya kit'u kiki mamuhala ye Sauli na makimwomboza vivii muhaka Kaisaria na makimwamba ende T'ariso.   </div><div class='p'> <span class="verse" id="V31">31&#160;</span>Bai ro kanisa ko Judea, Galilaya na Samaria k'aripatire mateso kaheri, rajengwa na rikienderera kwangezeka. Ratoa kahi za kumwagoha Mulungu na kwangizwa nguvu ni Roho Mweri.   </div><div class='s'>P'et'ero anahoza mut'u wa kuholoza ko Lida </div> <div class='p'> <span class="verse" id="V32">32&#160;</span>Vikara P'et'ero wakala achenda kuno na kuno kahi za yo ts'i. Bai siku mwenga watharamuka ko Lida kwendaatsemberera o at'u mariomukuluhira Jesu kuko.   <span class="verse" id="V33">33&#160;</span>K'uzhona zho kuko Lida akimona mut'u mumwenga aifwaye Ainea. Mut'u yuyu were waholoza naye were a kitandani kwenda kwa miaka minane.   <span class="verse" id="V34">34&#160;</span>Bai P'et'ero akimwamba, “Ainea, Jesu Masihi anakuhoza be vivi. Ungarara uhandike cho kitandacho hedu.” Na haho henye Ainea akiungarara na akihenda vizho.   <span class="verse" id="V35">35&#160;</span>Na lola o at'u osi mariotoa ko Lida na Sharoni mamona iye ariyekala adzahozwa nao makimugalukira Mulungu.   </div><div class='s'>P'et'ero anamufufula Dorok'asi </div> <div class='p'> <span class="verse" id="V36">36&#160;</span>Vikara kahi za mudzi wa Jopa kwere kuna mwanafundzi mumwenga aifwaye T'abith'a. (Dzina riri kwa luga ya Kiyunani ni Dorok'asi.) Mwanamuche yuyu were anahenda madzo siku zosi na kuaviza akiya.   <span class="verse" id="V37">37&#160;</span>Bai kahi za wakathi uwo akigwirwa ni unyonge na achanongeka, wo mwiriwe uchageswa na ukilazwa kahi za chumba cha gorofani.   <span class="verse" id="V38">38&#160;</span>Na kwa viryahu midzi ya Lida na Jopa were k'aikure na kure, aryahu anafundzi marihosikira kukala P'et'ero a kuko Lida, mahuma at'u airi mende makamusitire adze mara mwenga.   </div><div class='p'> <span class="verse" id="V39">39&#160;</span>P'et'ero arihombirwa vizho akiuka achenda hamwenga nao. Bai arihofika wahirikwa kahi za cho chumba cha dzulu. K'uzhona zho o anaache magungu mariokala haho mamukundzumanyikira ye P'et'ero kuno manarira na kumwanyesa zo k'andzu na zo nguwo nyingine zirizoshonwa ni Dorok'asi arihokala achere moyo.   </div><div class='p'> <span class="verse" id="V40">40&#160;</span><a href="#FN20" class="notemark"><span class="popup">9:40 Mar 5:40-41</span></a>Bai P'et'ero akiamboza o at'u osi ko ndze gonya akipiga mavindi na akivoya, badaye akiuhundukira uryahu mwiri na akiamba, “T'abith'a, hedu ungarara!” Naye T'abith'a akigunula matsoge na arihomona P'et'ero akiuka akikeresi.   <span class="verse" id="V41">41&#160;</span>Bai P'et'ero akimugwira mukono na akimwaviza kurungarara. Gonya akiaiha aryahu anaache magungu na ao mariomukuluhira Jesu na akimuhala Dorok'asi akimwika mbere zao wa moyo.   <span class="verse" id="V42">42&#160;</span>Na lola uv̱oro uu be wavuma kila hat'u kahi za Jopa ndzima na at'u anji makimukuluhira Bwana.   <span class="verse" id="V43">43&#160;</span><a href="#FN21" class="notemark"><span class="popup">9:43 10:6, 32</span></a>P'et'ero wahala siku nyinji zenye ko Jopa, kwa fundhi mumwenga wa k'ingo aifwaye Simoni, gonya ndo akiuka.   </div><ul class='tnav'>
<li><a href='index.htm'>Mahendo</a></li>
<li><a href='ACT08.htm'>&lt;</a></li>
<li><a href='ACT.htm'>9</a></li>
<li><a href='ACT10.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">9:1</a>
<span class="xo">9:1 </span><span class="xt">8:3</span></p>
<p class="x" id="FN2"><span class="notemark"></span><a class="notebackref" href="#V2">9:2</a>
<span class="xo">9:2 </span><span class="xt">19:9, 23; 22:4; 24:14, 22; 28:22</span></p>
<p class="f" id="FN3"><span class="notemark">*</span><a class="notebackref" href="#V2">9:2</a>
<span class="fr">9:2 </span><span class="ft">Ngira: Riri were ndo dzina ra aryahu osini ambao were manamukuluhira Jesu. Were makinena na kuamba, ‘Mut'u yuyu ni wa iryahu Ngira.’</span></p>
<p class="x" id="FN4"><span class="notemark"></span><a class="notebackref" href="#V3">9:3</a>
<span class="xo">9:3 </span><span class="xt">Haba 3:3-4; 1 T'imo 6:16; 2 Akor 4:4, 6</span></p>
<p class="x" id="FN5"><span class="notemark"></span><a class="notebackref" href="#V5">9:5</a>
<span class="xo">9:5 </span><span class="xt">1 Akor 15:8</span></p>
<p class="x" id="FN6"><span class="notemark"></span><a class="notebackref" href="#V8">9:8</a>
<span class="xo">9:8 </span><span class="xt">13:11</span></p>
<p class="x" id="FN7"><span class="notemark"></span><a class="notebackref" href="#V11">9:11</a>
<span class="xo">9:11 </span><span class="xt">21:39; 22:3</span></p>
<p class="x" id="FN8"><span class="notemark"></span><a class="notebackref" href="#V12">9:12</a>
<span class="xo">9:12 </span><span class="xt">Mar 8:23-25</span></p>
<p class="x" id="FN9"><span class="notemark"></span><a class="notebackref" href="#V15">9:15</a>
<span class="xo">9:15 </span><span class="xt">13:2; 22:21; 23:11; 26:1; 27:24; Arum 1:5</span></p>
<p class="x" id="FN10"><span class="notemark"></span><a class="notebackref" href="#V16">9:16</a>
<span class="xo">9:16 </span><span class="xt">20:23; Luk 21:12; 2 Akor 11:23-28</span></p>
<p class="x" id="FN11"><span class="notemark"></span><a class="notebackref" href="#V17">9:17</a>
<span class="xo">9:17 </span><span class="xt">19:6</span></p>
<p class="x" id="FN12"><span class="notemark"></span><a class="notebackref" href="#V20">9:20</a>
<span class="xo">9:20 </span><span class="xt">17:2; Luk 22:70</span></p>
<p class="x" id="FN13"><span class="notemark"></span><a class="notebackref" href="#V21">9:21</a>
<span class="xo">9:21 </span><span class="xt">8:1; 9:13-14</span></p>
<p class="x" id="FN14"><span class="notemark"></span><a class="notebackref" href="#V22">9:22</a>
<span class="xo">9:22 </span><span class="xt">5:42</span></p>
<p class="x" id="FN15"><span class="notemark"></span><a class="notebackref" href="#V23">9:23</a>
<span class="xo">9:23 </span><span class="xt">23:12</span></p>
<p class="x" id="FN16"><span class="notemark"></span><a class="notebackref" href="#V23">9:23</a>
<span class="xo">9:23-25 </span><span class="xt">2 Akor 11:32-33</span></p>
<p class="x" id="FN17"><span class="notemark"></span><a class="notebackref" href="#V26">9:26</a>
<span class="xo">9:26-27 </span><span class="xt">9:3-6, 20; Agal 1:18</span></p>
<p class="f" id="FN18"><span class="notemark"></span><a class="notebackref" href="#V27">9:27</a>
<span class="fr">9:27 </span><span class="ft">Barinaba: 4:36-37; 11:22-30; 12:25; 13:1-4, 7, 43-50; 14:12, 20; 15:2-12, 22, 35-39; 1 Akor 9:6; Agal 2:1, 9, 13</span></p>
<p class="x" id="FN19"><span class="notemark"></span><a class="notebackref" href="#V30">9:30</a>
<span class="xo">9:30 </span><span class="xt">11:25; Agal 1:21</span></p>
<p class="x" id="FN20"><span class="notemark"></span><a class="notebackref" href="#V40">9:40</a>
<span class="xo">9:40 </span><span class="xt">Mar 5:40-41</span></p>
<p class="x" id="FN21"><span class="notemark"></span><a class="notebackref" href="#V43">9:43</a>
<span class="xo">9:43 </span><span class="xt">10:6, 32</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
