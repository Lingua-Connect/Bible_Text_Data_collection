<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 21</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>P'aulo anenda Jerusalemu </div> <div class='p'> <span class="verse" id="V1">1&#160;</span>Bai fukihenda kudzinyothola kwa o azee a kanisa ko Efeso na fuchangira chomboni fukifururiza mwenga kwa mwenga muhaka kisiwa cha Kosi. Siku ya hiriye fuchenda Rodo na hurihombola ko Rodo fwakwenda bandari ya Patara.   <span class="verse" id="V2">2&#160;</span>Kuko Patara hukiona chombo kingine ambacho were kindavuka kwenda Fonike, kwa vizho fuchendapanda na fuchenda.   <span class="verse" id="V3">3&#160;</span>Bai fwakwenda vivii muhaka fukiona kisiwa cha Kuporo kwa kure, h'aya fukikikira na kwa mwaka cho kisiwa, fuchenda. Bai fuchenda vivii muhaka Siria na fukithima ko bandari ya Tiro, mana kuko cho chombo were kindathinya mizigo.   <span class="verse" id="V4">4&#160;</span><a href="#FN1" class="notemark"><span class="popup">21:4 10:19; 21:11</span></a>Bai hukiamala o anafundzi kuko, furihoaona fukikala hamwenga nao kwa muda wa siku fungahe, nao kukirira na ye Roho makimwamba P'aulo asende bule ko Jerusalemu.   <span class="verse" id="V5">5&#160;</span><a href="#FN2" class="notemark"><span class="popup">21:5 20:36</span></a>Ela wakathi wehu urihogoma, fwauka na fukienderera na charo chehu. Furihokala fukwendani, o at'u mariomukuluhira Jesu hamwenga na ache ao na ahoho ao mafwamboza vivii muhaka ndze ya wo mudzi, na hosi hukipiga mavindi hukivoya.   <span class="verse" id="V6">6&#160;</span>Gonya ndo hukilagana, sino fuchangira mo chomboni, nao makigaluka kuuya kwao.   <span class="verse" id="V7">7&#160;</span>Bai hukiuka ko Tiro, naswi ndiswi vivii muhaka Putolemai, kuko bai hukialamusa o ndugu na hukisinda nao siku iyo.   <span class="verse" id="V8">8&#160;</span><a href="#FN3" class="notemark"><span class="popup">21:8 6:5; 8:5, 40</span></a>Siku ya hiriye fukiuka na fuchenda Kaisaria, na kuko Kaisaria fwakwendatoa kahi za nyumba ya Filipu ariye were ni muhubiri wa Uv̱oro Udzo kidza were ni mumwenga kahi za aryahu at'u afungahe mariotsagulwa ko Jerusalemu.   <span class="verse" id="V9">9&#160;</span><a href="#FN4" class="notemark"><span class="popup">21:9 2:17</span></a>Mut'u yuyu were ana asichanae ane mario were k'amadzahalwa nao were mana vigerwa zha unabii.   <span class="verse" id="V10">10&#160;</span><a href="#FN5" class="notemark"><span class="popup">21:10 11:28</span></a>Vikara hurihokala hudzagonya siku za kuthala haho, hakudza nabii mumwenga aifwaye Agabo kula Judea.   <span class="verse" id="V11">11&#160;</span><a href="#FN6" class="notemark"><span class="popup">21:11 20:23; 21:33; Arum 15:31</span></a>Bai nabii yuyu wakudza hatha ho hurihokala, akihala ukanda wa P'aulo na akidzifunga yo mikono na go magulu na akiamba, “Vivi ndo aambazho ye Roho Mweri, kukala, ‘Kahi za ngira ii nidzizhodzifunga be o Ayahudi ko Jerusalemu ndizho mandizhomufunga yuyu mwenye ukanda uu, nao mandamuhala na mamulazhe kwa at'u mario si Ayahudi.’ ”   </div><div class='p'> <span class="verse" id="V12">12&#160;</span>Hurihosikira gago, siswi hamwenga na o at'u a kuko fwamusitira P'aulo asimbuke kwenda Jerusalemu bule.   <span class="verse" id="V13">13&#160;</span><a href="#FN7" class="notemark"><span class="popup">21:13 20:24</span></a>Ela ye P'aulo akihudzigidzya akiamba, “Mbona munarira na kunibanda moyo namuna ino kaheri? Mut'u mimi h'e, si thayari kufungwa thu h'akeye, ela ni thayari kufwa ko Jerusalemu kwa ut'u wa dzina ra Bwana Jesu.”   <span class="verse" id="V14">14&#160;</span><a href="#FN8" class="notemark"><span class="popup">21:14 Luk 22:42</span></a>Bai arihokala P'aulo k'abembelezeka, fwaviricha na fukiamba, “Navikale here Mulungu ahendzazho bai.”   </div><div class='p'> <span class="verse" id="V15">15&#160;</span>Bai bada ya gaga fwadziondzola-ondzola na fuchambuka kwenda Jerusalemu.   <span class="verse" id="V16">16&#160;</span>Angine kahi za o anafundzi ko Kaisaria makwenda hamwenga naswi muhaka makifwangiza nyumbani kwa mut'u mumwenga aifwaye Munasoni, ambako were ndo hundikokala. Munasoni were ni mut'u wa kula Kuporo na kidza were ni mumwenga kahi za o at'u mariokala mamukuluhira Jesu kapindi.   </div><div class='s'>P'aulo anangira Jerusalemu </div> <div class='p'> <span class="verse" id="V17">17&#160;</span>Vikara furihofika Jerusalemu, o ndugu mahukaribishat'o na raha.   <span class="verse" id="V18">18&#160;</span><a href="#FN9" class="notemark"><span class="popup">21:18 15:13; Agal 1:19</span></a>Bai siku ya hiriye, P'aulo wagwirana naswi na fuchendamona Jakobu. Hunafika kuko, o azee osi a ro kanisa makikala ma haho.   <span class="verse" id="V19">19&#160;</span><a href="#FN10" class="notemark"><span class="popup">21:19 11:18</span></a>H'aya, P'aulo akialamusa tha go, gonya akiadondolera kila kit'u arichokala ye Mulungu wakihenda kwa o at'u mario si Ayahudi kukirira kwa uhumikiwe.   <span class="verse" id="V20">20&#160;</span>Na lola marihosikira vivi mamulika Mulungu, gonya makimwamba P'aulo, “Unaona mwanehu zho marizho Ayahudi maalifu na maalifu makuluhira, na osini bai mana chadi na yo Sheria jeri-jeri.   <span class="verse" id="V21">21&#160;</span><a href="#FN11" class="notemark"><span class="popup">21:21 Kwangizwa lwembeni: 16:3; Agal 3:25, 28; 5:2</span></a>Bai ao mapata kawee dzuluzo, kukala unaafundisha o Ayahudi matoao kahi za ts'i za at'u mario si Ayahudi kukala mailozere mongo yo Sheria ya Musa. Manaamba uwe unaambira masingize lwembeni ana ao hedu hatha kuishi karakara na maadha gehu.   <span class="verse" id="V22">22&#160;</span>H'aya, vikara vino be fundahendadze? Mana kwa zhozhosi ao mandasikira kukala udzire.   <span class="verse" id="V23">23&#160;</span><a href="#FN12" class="notemark"><span class="popup">21:23-24 Hesab 6:13-21</span></a>Uwe, henda vivi fundizhokwambira. Hana anaalume ane haha mario mapiga hathi kwa Mulungu.   <span class="verse" id="V24">24&#160;</span>Bai ahale at'u aa na ugwirane nao kahi za adha ra kudzitsusa kwao, arihire zo garama zao ili manyole zo nyere<a href="#FN13" class="notemark">*<span class="popup">21:24 Kudzitsusa were ni adha ra Kiyahudi. Kahi za adha riri at'u were makanyola kw'achu kunyesa kukala ro hathi mariropiga kwa Mulungu ridzauka.</span></a> zao. Ukihenda vizho kila mut'u andamanya kukala gago marigombirwa dzuluzo ni ga ulongo, ela ni kwamba hatha uwe mwenye nawe kidza unaishi karakara na yo Sheria iambazho na unayogoha.   <span class="verse" id="V25">25&#160;</span><a href="#FN14" class="notemark"><span class="popup">21:25 15:29</span></a>Ela, dzulu za aryahu mariomukuluhira Jesu na si Ayahudi, siswi fwaaorera dzulu za gago furigogakizisha, kukala at'u ao ni masirye chakurya kidzichombozerwa sadaka vizuka na masirye mulatso, na masirye nyama madziohenda kushongolwa na masizinge.”   </div><div class='p'> <span class="verse" id="V26">26&#160;</span><a href="#FN15" class="notemark"><span class="popup">21:26 1 Akor 9:19-23</span></a>Bai siku ya hiriye P'aulo waahala aryahu anaalume na akidzitsusa hamwenga nao, gonya ndeye vivii muhaka kahi za ro Hekalu kwendalazha mbadha ya ho zindihogomera zo siku za adha ra kudzitsusa na kila mumwenga wao amboze sadaka.   </div><div class='s'>P'aulo anagwirwa </div> <div class='p'> <span class="verse" id="V27">27&#160;</span>Vikara ziryahu siku fungahe zirihokala zi hehi na kugoma, Ayahudi angine kula jimbo ra Asia mamupesa mo Hekaluni ye P'aulo. K'uzhona zho makirilunga rosi ro kundi ra at'u na makimugwira,   <span class="verse" id="V28">28&#160;</span><a href="#FN16" class="notemark"><span class="popup">21:28 6:13; 24:6</span></a>kuno manapiga k'ululu na kuamba, “H'aya, alume a Iziraeli fwavwizeni! Yuyu be nde yuyahu mut'u afundishaye at'u osi kila hat'u kinyume cha o at'u ehu na kinyume cha yo Sheria yehu na kinyume cha hat'u haha. H'aya zho mbai, adzire na Ayunani mumu ndani za muhala wa ro Hekalu na hakangizwa nyenye haha hat'u haeri.”   <span class="verse" id="V29">29&#160;</span><a href="#FN17" class="notemark"><span class="popup">21:29 T'erofimo: 20:4</span></a>(O at'u manena vizho kwa kukala were madzamona T'erofimo ariye ni mut'u wa Efeso, ko kahi za wo mudzi na were yu hamwenga na P'aulo, kwa vizho makiona kukala P'aulo adzakwenda naye kahi za wo muhala wa ro Hekalu.)   </div><div class='p'> <span class="verse" id="V30">30&#160;</span>Bai wo mudzi wosi ukidzala fujo t'uhu, na o at'u makidza malo arya madzambola na kuno na arya madzambola na kurya, h'aya thio makidzamugwira P'aulo na makimuv̱urura muhaka ko ndze ya wo muhala wa ro Hekalu, na haho henye yo miryango ya ro Hekalu ikifungwa kare.   <span class="verse" id="V31">31&#160;</span>Vikara marihokala manajeza kumukot'a ye P'aulo, ye mubomu wa majeshi ga Kirumi wapata p'eho kukala wo mudzi wosi wa Jerusalemu u thele fujo.   <span class="verse" id="V32">32&#160;</span>Bai arihosikira vizho, akiuka kare, akihala maofisaa sehemu na shikari nao sehemu, naye h'aya akitharamuka ko kwenye ro kundi ra at'u. Vikara o at'u marihomona ye mubomu wa majeshi, makiricha kuryahu kumupiga ye P'aulo.   <span class="verse" id="V33">33&#160;</span>Ndo yuyahu mubomu wa majeshi akidzamugwira ye P'aulo na akilagiza afungwe na minyororo miri. Ndo akiuza chamba ye mut'u ni h'ani na adzahendadze.   <span class="verse" id="V34">34&#160;</span>Angine kahi za ro kundi makipiga k'ululu, ano manaamba vino na arya manaamba virya. Bai ye mubomu wa majeshi k'adimire kumanya wo ujeri uhiho kwa ut'u wa ro h'uwoh'uwo, kwa vizho akilagiza kwamba ye P'aulo ahirikwe ko k'ambini.   <span class="verse" id="V35">35&#160;</span>Vikara P'aulo arihofika ho ngazini, zo fujo za ro kundi zangezeka zhomu hatha vikibidhi o shikari mahende kumwanula dzulu-dzulu kamare.   <span class="verse" id="V36">36&#160;</span><a href="#FN18" class="notemark"><span class="popup">21:36 22:22; Luk 23:18; Joh 19:15</span></a>Ro kundi ririrokala nyuma rakala rinapiga k'ululu thu na kuamba, “Mwalageni iye!”   </div><div class='s'>P'aulo anadzihehera </div> <div class='p'> <span class="verse" id="V37">37&#160;</span>K'uzhona zho aryahu shikari marihokala ma hehi na kumwangiza P'aulo mo k'ambini, ye P'aulo wanena na ye mubomu wa jeshi akiamba, “Namala ninene ut'u, vidze nadima?” Ye mubomu wa jeshi akimuza akiamba, “Ala, kudzi unamanya Kiyunani we?   <span class="verse" id="V38">38&#160;</span><a href="#FN19" class="notemark"><span class="popup">21:38 5:36</span></a>We k'uyuyahu Mumisiri ariye ho nyuma-nyuma wajeza kupindua sirikali na akilongoza magaidhi alifu ne, akigamboza achenda nago ko nyika?”   <span class="verse" id="V39">39&#160;</span>P'aulo akidzigidzya akiamba, “Hatha bule, mut'u mimi ni Muyahudi kula T'ariso kahi za ts'i ya Kilikia. Ni mut'u nambolaye kahi za mudzi ambawo si muthithe bule. Vikara navoya vichadimikika nisumurire na aa at'u.”   </div><div class='p'> <span class="verse" id="V40">40&#160;</span>Bai ye mubomu wa majeshi arihomup'a ruhusa, P'aulo waungarara ho ngazini na akiavungira mukono o at'u, marihokala madzahurira, akinena nao kwa Kieburania akiamba,   </div><ul class='tnav'>
<li><a href='index.htm'>Mahendo</a></li>
<li><a href='ACT20.htm'>&lt;</a></li>
<li><a href='ACT.htm'>21</a></li>
<li><a href='ACT22.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V4">21:4</a>
<span class="xo">21:4 </span><span class="xt">10:19; 21:11</span></p>
<p class="x" id="FN2"><span class="notemark"></span><a class="notebackref" href="#V5">21:5</a>
<span class="xo">21:5 </span><span class="xt">20:36</span></p>
<p class="x" id="FN3"><span class="notemark"></span><a class="notebackref" href="#V8">21:8</a>
<span class="xo">21:8 </span><span class="xt">6:5; 8:5, 40</span></p>
<p class="x" id="FN4"><span class="notemark"></span><a class="notebackref" href="#V9">21:9</a>
<span class="xo">21:9 </span><span class="xt">2:17</span></p>
<p class="x" id="FN5"><span class="notemark"></span><a class="notebackref" href="#V10">21:10</a>
<span class="xo">21:10 </span><span class="xt">11:28</span></p>
<p class="x" id="FN6"><span class="notemark"></span><a class="notebackref" href="#V11">21:11</a>
<span class="xo">21:11 </span><span class="xt">20:23; 21:33; Arum 15:31</span></p>
<p class="x" id="FN7"><span class="notemark"></span><a class="notebackref" href="#V13">21:13</a>
<span class="xo">21:13 </span><span class="xt">20:24</span></p>
<p class="x" id="FN8"><span class="notemark"></span><a class="notebackref" href="#V14">21:14</a>
<span class="xo">21:14 </span><span class="xt">Luk 22:42</span></p>
<p class="x" id="FN9"><span class="notemark"></span><a class="notebackref" href="#V18">21:18</a>
<span class="xo">21:18 </span><span class="xt">15:13; Agal 1:19</span></p>
<p class="x" id="FN10"><span class="notemark"></span><a class="notebackref" href="#V19">21:19</a>
<span class="xo">21:19 </span><span class="xt">11:18</span></p>
<p class="f" id="FN11"><span class="notemark"></span><a class="notebackref" href="#V21">21:21</a>
<span class="fr">21:21 </span><span class="ft">Kwangizwa lwembeni: 16:3; Agal 3:25, 28; 5:2</span></p>
<p class="x" id="FN12"><span class="notemark"></span><a class="notebackref" href="#V23">21:23</a>
<span class="xo">21:23-24 </span><span class="xt">Hesab 6:13-21</span></p>
<p class="f" id="FN13"><span class="notemark">*</span><a class="notebackref" href="#V24">21:24</a>
<span class="fr">21:24 </span><span class="ft">Kudzitsusa were ni adha ra Kiyahudi. Kahi za adha riri at'u were makanyola kw'achu kunyesa kukala ro hathi mariropiga kwa Mulungu ridzauka.</span></p>
<p class="x" id="FN14"><span class="notemark"></span><a class="notebackref" href="#V25">21:25</a>
<span class="xo">21:25 </span><span class="xt">15:29</span></p>
<p class="x" id="FN15"><span class="notemark"></span><a class="notebackref" href="#V26">21:26</a>
<span class="xo">21:26 </span><span class="xt">1 Akor 9:19-23</span></p>
<p class="x" id="FN16"><span class="notemark"></span><a class="notebackref" href="#V28">21:28</a>
<span class="xo">21:28 </span><span class="xt">6:13; 24:6</span></p>
<p class="f" id="FN17"><span class="notemark"></span><a class="notebackref" href="#V29">21:29</a>
<span class="fr">21:29 </span><span class="ft">T'erofimo: 20:4</span></p>
<p class="x" id="FN18"><span class="notemark"></span><a class="notebackref" href="#V36">21:36</a>
<span class="xo">21:36 </span><span class="xt">22:22; Luk 23:18; Joh 19:15</span></p>
<p class="x" id="FN19"><span class="notemark"></span><a class="notebackref" href="#V38">21:38</a>
<span class="xo">21:38 </span><span class="xt">5:36</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
