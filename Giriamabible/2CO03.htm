<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 2 Akorintho 3</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>2 Akorintho</a></li>
<li><a href='2CO02.htm'>&lt;</a></li>
<li><a href='2CO.htm'>3</a></li>
<li><a href='2CO04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Ahumiki a kilagane kisha marizho </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">3:1 5:12; 10:12; Mahe 18:27</span></a>Vidze, viambwe fudzakwatya kudzilika kaheri hedu dze? Hatha, siswi k'afumala baruwa za kuhulika bule kumbola kwenu, hedu kudza kwenu here at'u angine marizho.   <span class="verse" id="V2">2&#160;</span><a href="#FN2" class="notemark"><span class="popup">3:2 1 Akor 9:1-2</span></a>Ninwi ndinwi baruwa yehu, iriyondhikwa kahi za mioyo yehu. Baruwa ii inamanywa, na kushomwa ni kila mut'u.   <span class="verse" id="V3">3&#160;</span><a href="#FN3" class="notemark"><span class="popup">3:3 Kumbo 24:12; Jere 31:33; Izik 36:26</span></a>Ni lwazu kukala ninwi mu baruwa iriyondhikwa ni Masihi, na akihup'a siswi huilazhe kwa mikono yehu. Baruwa ii k'aindhikirwe na wino bule, ela yandhikwa kwa nguvu za Roho wa Mulungu ariye moyo. Kidza k'aindhikirwe dzulu za vihande zha mawe, ela yandhikwa ndani za mioyo ya at'u.   <span class="verse" id="V4">4&#160;</span>Na uhakika uwo huriwo nawo hunaupata kula kwa Mulungu kukirira kwa Masihi.   <span class="verse" id="V5">5&#160;</span><a href="#FN4" class="notemark"><span class="popup">3:5 2:16; Arum 15:18</span></a>Nikinena vivi si kwamba hunadima kuhenda ut'u wowosi udzo kwa nguvu zehu enye, hatha! Wadimi wehu wosi umbola kwa Mulungu.   <span class="verse" id="V6">6&#160;</span><a href="#FN5" class="notemark"><span class="popup">3:6 Joh 6:36; Arum 7:5-6; 8:2, 6, 10; 1 Akor 11:25</span></a>Iye nde ariyefwadimira hukale ahumiki a kwakwe kahi za kilagane kisha. Kilagane kiki si cha Sheria za kwandhikwa bule, ela ni kilagane cha Roho. Kwani kilagane cha Sheria ya kwandhikwa nikureha kifwa ela Roho ye nikureha uzima.   </div><div class='s'>Kilagane kisha ni kibomu kukira cha kapindi </div> <div class='p'> <span class="verse" id="V7">7&#160;</span><a href="#FN6" class="notemark"><span class="popup">3:7 Kumbo 32:16; 34:29-30</span></a>Ingahokala Sheria ya kuorwa dzulu ya mawe yareha kifwa, wakathi wa kudzakwe yakudza na mulangaza munji. Vivi zhauhendya uso wa Musa ukikala unang'ala hatha Aiziraeli makikala k'amadima kumulola dii bule. Ela mulangaza uu were ni wa muda thu. Vikara kala yo sheria iriyoreha kifwa thu kidza yakudza na nguma bomu vizho,   <span class="verse" id="V8">8&#160;</span>h'e seze yo nguma indiyokudza na yo kazi ya Roho, yo k'aindakala bomu zaidhi?   <span class="verse" id="V9">9&#160;</span><a href="#FN7" class="notemark"><span class="popup">3:9 Arum 8:2, 33; Agal 3:10</span></a>Bai, kala kazi ya kureha hukumu thu kidza yakudza na nguma, h'e seze kazi ya kureha uhachi, yo k'aindakala na nguma bomu zaidhi na zaidhi?   <span class="verse" id="V10">10&#160;</span>Kwa ut'u uwo, iryahu nguma ya kapindi idzauya si nguma kaheri, kwa kukala nafasi ya kwakwe yahalwa ni nguma bomu kukira iyo.   <span class="verse" id="V11">11&#160;</span>Vikara kala ut'u wa muda kidza wakudza na nguma, h'e seze wo ut'u wa kare na kare, wo k'aundakala na nguma bomu zaidhi?   </div><div class='p'> <span class="verse" id="V12">12&#160;</span>Bai, kwa kukala th'amaa yehu ni iyo k'ahuna woga wowosi kahi za kazi zehu.   <span class="verse" id="V13">13&#160;</span><a href="#FN8" class="notemark"><span class="popup">3:13 Kumbo 34:33-35</span></a>Kidza siswi k'afuhere Musa bule ariyekala akidzibiningiza kithambaa ili kwamba o Aiziraeli masimulole dii bule makaona ko kung'ala kwa wo usowe kurizhogoma.   <span class="verse" id="V14">14&#160;</span><a href="#FN9" class="notemark"><span class="popup">3:14 Isa 6:10</span></a>Ao were ni at'u a vitswa vikomu. Na hatha warero kishomwaho cho kilagane cha kare, kidza kiryahu kithambaa kirichoazia matso k'akidzauka bule, mana ni kukirira kwa Masihi h'akeye ndo kidimaho kuuka.   <span class="verse" id="V15">15&#160;</span>Na hatha warero, kila wakathi Sheria ya Musa ishomwaho, kidza kiryahu kithambaa kichere kidzaazia mioyo yao.   <span class="verse" id="V16">16&#160;</span><a href="#FN10" class="notemark"><span class="popup">3:16 Kumbo 34:34</span></a>Ela wakathi mut'u amugalukiraho Bwana, kiryahu kithambaa ni kuuswa.   <span class="verse" id="V17">17&#160;</span><a href="#FN11" class="notemark"><span class="popup">3:17 Joh 8:32, 36; Arum 8:2; Agal 5:1, 13</span></a>Vikara, Bwana haha ni Roho, na kila ariho Roho wa Bwana hana uhuru.   <span class="verse" id="V18">18&#160;</span><a href="#FN12" class="notemark"><span class="popup">3:18 4:6; 1 Akor 2:7</span></a>Bai siswi hosi hurio nyuso zehu zagunulwa, funaona nguma ya Bwana here dza viryahu hurimikwazho na kilolo. Kidza funaenderera kugaluzwa kula nguma mwenga hatha nyingine ili kwamba hukaze kuhalana na wo mufanowe. Kazi ii yosi inahendwa ni Bwana, ariye ni Roho.   </div><ul class='tnav'>
<li><a href='index.htm'>2 Akorintho</a></li>
<li><a href='2CO02.htm'>&lt;</a></li>
<li><a href='2CO.htm'>3</a></li>
<li><a href='2CO04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">3:1</a>
<span class="xo">3:1 </span><span class="xt">5:12; 10:12; Mahe 18:27</span></p>
<p class="x" id="FN2"><span class="notemark"></span><a class="notebackref" href="#V2">3:2</a>
<span class="xo">3:2 </span><span class="xt">1 Akor 9:1-2</span></p>
<p class="x" id="FN3"><span class="notemark"></span><a class="notebackref" href="#V3">3:3</a>
<span class="xo">3:3 </span><span class="xt">Kumbo 24:12; Jere 31:33; Izik 36:26</span></p>
<p class="x" id="FN4"><span class="notemark"></span><a class="notebackref" href="#V5">3:5</a>
<span class="xo">3:5 </span><span class="xt">2:16; Arum 15:18</span></p>
<p class="x" id="FN5"><span class="notemark"></span><a class="notebackref" href="#V6">3:6</a>
<span class="xo">3:6 </span><span class="xt">Joh 6:36; Arum 7:5-6; 8:2, 6, 10; 1 Akor 11:25</span></p>
<p class="x" id="FN6"><span class="notemark"></span><a class="notebackref" href="#V7">3:7</a>
<span class="xo">3:7 </span><span class="xt">Kumbo 32:16; 34:29-30</span></p>
<p class="x" id="FN7"><span class="notemark"></span><a class="notebackref" href="#V9">3:9</a>
<span class="xo">3:9 </span><span class="xt">Arum 8:2, 33; Agal 3:10</span></p>
<p class="x" id="FN8"><span class="notemark"></span><a class="notebackref" href="#V13">3:13</a>
<span class="xo">3:13 </span><span class="xt">Kumbo 34:33-35</span></p>
<p class="x" id="FN9"><span class="notemark"></span><a class="notebackref" href="#V14">3:14</a>
<span class="xo">3:14 </span><span class="xt">Isa 6:10</span></p>
<p class="x" id="FN10"><span class="notemark"></span><a class="notebackref" href="#V16">3:16</a>
<span class="xo">3:16 </span><span class="xt">Kumbo 34:34</span></p>
<p class="x" id="FN11"><span class="notemark"></span><a class="notebackref" href="#V17">3:17</a>
<span class="xo">3:17 </span><span class="xt">Joh 8:32, 36; Arum 8:2; Agal 5:1, 13</span></p>
<p class="x" id="FN12"><span class="notemark"></span><a class="notebackref" href="#V18">3:18</a>
<span class="xo">3:18 </span><span class="xt">4:6; 1 Akor 2:7</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
