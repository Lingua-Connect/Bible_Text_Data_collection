<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 24</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="main">
 
<div class='chapterlabel' id="V0"> 24</div><div class='s'>Kufufuka kwa Jesu </div> <div class='r'>Math'ayo 28:1-10; Mariko 16:1-8; Johana 20:1-10  </div><div class='p'> <span class="verse" id="V1">1&#160;</span>Vikara irihofika siku ya kwandza ya wiki o anaache mauka na madzach'a maitsi machenda ko mbirani na go mavumba marigokala madzagathayarisha mende makamumwagire here adha rao ririzho.   <span class="verse" id="V2">2&#160;</span>Marihofika kuko machendaona ro riiwe ra kubiningizira yo mbira ridzapingiliswa kure na yo mbira.   <span class="verse" id="V3">3&#160;</span>Ela hatha vizho machangira mo ndani, mariholola k'amawonere bule wo mwiri wa Bwana Jesu.   <span class="verse" id="V4">4&#160;</span>Marihokala machere haho kudangana-dangana, lola mahenda kuona anaalume airi maimire hehi nao. At'u alume aa mere madzavala nguwo za kumetha-metha.   <span class="verse" id="V5">5&#160;</span>Bai o anaache mapiga mavindi makidzizanya kuno nyuso zao zinalola ho ts'i kwa ut'u wa woga munji mariokala nawo. O at'u alume machambola kuuza makiamba, “Mbona munamumala mut'u ariye moyo kahi za at'u mariofwa?   <span class="verse" id="V6">6&#160;</span><a href="#FN1" class="notemark"><span class="popup">24:6-7 9:21-22</span></a>K'aho bule be haha, adzafufuka! Amba munakumbukira zho arizhokala akimwambira arihokala achere nanwi ko Galilaya?   <span class="verse" id="V7">7&#160;</span>Kukala Mwana wa Mudamu andalazhwa mikononi mwa at'u enye dambi, kidza andasulubiwa, ela indihofika siku ya hahu andafufuka kaheri.”   <span class="verse" id="V8">8&#160;</span>Ndo haho o ana ache makikumbukira go maneno ga Jesu.   </div><div class='p'> <span class="verse" id="V9">9&#160;</span><a href="#FN2" class="notemark"><span class="popup">24:9-11 Mar 16:10-11; Luk 8:2-3</span></a>Bai marihouya kula ko mbirani makwendaambira o anafundzi kumi na mumwenga na o angine osi gaga maut'u gaga.   <span class="verse" id="V10">10&#160;</span>Anaache aa were ni Maryamu Magidalena na Joana, na Maryamu mameye Jakobu. Aa hamwenga na o angine mariokala hamwenga nao ndo mariokwendaambira o ahumwi dzulu za maut'u gaga.   <span class="verse" id="V11">11&#160;</span>Ela o ahumwi makiona go marigonena o ana ache be k'agana mana yoyosi, kwa vizho k'amaakuluhirire bule.   <span class="verse" id="V12">12&#160;</span>Ela hamwenga na vizho, P'et'ero waungarara na akikot'a malo kwenda ko mbirani. Arihofika kuko akizama akilola na akizona zo nguwo za sandza zi h'akeye. Ndo akiuka akikwatya kuuya kuno anaaza mo moyoni, “Ut'u uno udziwohendeka ni ut'u wani?”   </div><div class='s'>Jesu anaambolera anafundzie airi </div> <div class='r'>Mariko 16:12-13  </div><div class='p'> <span class="verse" id="V13">13&#160;</span>Vikara siku iyo vizho, hakikala hana anafundzi airi a Jesu manenda kadzidzi kaifwako Emau. Kadzidzi kaka were ka here maili fungahe vivi kula Jerusalemu.   <span class="verse" id="V14">14&#160;</span>Anafundzi aa were manenda kuno manasumurira dzulu za kila kit'u ambacho were chahendeka.   <span class="verse" id="V15">15&#160;</span>K'uzhona zho marihokala manasumurira, Jesu waasongerera na akinenda hamwenga nao,   <span class="verse" id="V16">16&#160;</span>ela ao k'amadimire kumumanya bule kwani matso gao were gadzaziywa.   </div><div class='p'> <span class="verse" id="V17">17&#160;</span>Ndo Jesu akiuza akiamba, “Munasumurira dzulu za ut'u wani nwi kuno munenda?” Kusikira vizho makiima thii, kuno nyuso zao zidzakundzika kwa huzuni.   <span class="verse" id="V18">18&#160;</span>Mumwenga wao kahi za aa airi were nde Kileopa. Vikara yuyu akimuza Jesu akiamba, “Unamala uambe u mujeni muno Jerusalemu hatha k'umanya maut'u garigohendeka vino dzuzi-dzuzi?”   </div><div class='p'> <span class="verse" id="V19">19&#160;</span><a href="#FN3" class="notemark"><span class="popup">24:19 7:16</span></a>Jesu akiauza akiamba, “Ni maut'u gani be go?” O anafundzi makimudzigidzya makiamba, “Ni maut'u garigomukalira mut'u aifwaye Jesu wa Nazareth'i. Mut'u yuyu were ni nabii na were ana nguvu mbere za Mulungu na mbere za at'u osi. Nguvu zizi zaoneka kahi za kunenakwe na hatha kahi za mahendoge.   <span class="verse" id="V20">20&#160;</span>Bai o alombi abomu na o vilongozi ehu, makimulazha ili ahukumiwe kwalagwa, ndo akisulubiwa.   <span class="verse" id="V21">21&#160;</span><a href="#FN4" class="notemark"><span class="popup">24:21 1:68; 2:38</span></a>Siswi were huna th'amaa kukala iye nde ariye angakombola ts'i ya Iziraeli! Zaidhi ya gago ni kwamba rero ni hahu hangu gakale gaga.   <span class="verse" id="V22">22&#160;</span>Na ut'u ungine ni kwamba ano m'ama ehu angine madzahushangaza. At'u ao madzarauka ko mbirani madzach'a,   <span class="verse" id="V23">23&#160;</span>ela madzihofika kuko, k'amawonere bule wo mwiri wa Jesu. Ndo makadza na makahuthalira uv̱oro wa kukala madzaona maono ga malaika na makaambira kukala ye Jesu a moyo!   <span class="verse" id="V24">24&#160;</span><a href="#FN5" class="notemark"><span class="popup">24:24 24:12; Joh 20:3-10</span></a>Badaye angine ehu makenda vivii, hatha ko mbirani. Madzihofika kuko makaona zho madzizhoamba o anaache zhenye, ela ye Jesu mwenye k'amamonere bule.”   </div><div class='p'> <span class="verse" id="V25">25&#160;</span><a href="#FN6" class="notemark"><span class="popup">24:25-27 24:45</span></a>Jesu akiambira, “Mbona mu azuzu namuna ino? Mbona muna kiziho na kukuluhira go garigonenwa ni manabii ho kapindi?   <span class="verse" id="V26">26&#160;</span>Vidze were k'avimala ye Masihi apate thabu na badaye angire kahi za ngumaye?”   <span class="verse" id="V27">27&#160;</span><a href="#FN7" class="notemark"><span class="popup">24:27 24:44</span></a>K'uzhona zho Jesu akikwatya kuang'aziza gosi garigo kahi za Maoro ganenago dzuluze. Jesu waandza na zhuwo zhosi zha Musa na hatha Maoro ga manabii osi, akiaeleza.   <span class="verse" id="V28">28&#160;</span>Vikara marihokala madzafika hehi na ko kadzidzi marikokala manenda, Jesu were ni here andiyekira ende ko mbere ya ko kadzidzi.   <span class="verse" id="V29">29&#160;</span>Kuona vizho makimusitira makiamba, “H'aa, ni zhani bai, kala naswi kwani hatha dzuwa rinenda kupothokani na dzulo rinangira kare.” Kwa vizho Jesu k'akahalire achenda hamwenga nao.   </div><div class='p'> <span class="verse" id="V30">30&#160;</span>Vikara arihokala adzakelesi kuhumira chakurya hamwenga nao, wahala mukahe akimboza muv̱era kwa Mulungu gonya akiumogola na akiap'a.   <span class="verse" id="V31">31&#160;</span>Haho ndo matso gao gakigunuka na makimumanya ye Jesu. K'avitoere, ko kumumanya thu, achangamika kare haho kwa haho   <span class="verse" id="V32">32&#160;</span><a href="#FN8" class="notemark"><span class="popup">24:32 24:45</span></a>Na lola makikwatya kuuzana-uzana na kuamba, “Vidze kurya ngirani amba mioyo yehu were ina raha zhomu, adzihokala ananena naswi na kufung'azira garya garigo kahi za Maoro?”   </div><div class='p'> <span class="verse" id="V33">33&#160;</span>Bai makiungarara kare na makikwatya kuuya Jerusalemu. Marihofika kuko makionana na aryahu ahumwi kumi na mumwenga hamwenga na anafundzi angine a Jesu.   <span class="verse" id="V34">34&#160;</span><a href="#FN9" class="notemark"><span class="popup">24:34 Mar 16:7; 1 Akor 15:4-5</span></a>Na o airi kuonewa thu makiambwa, “Aa ni jeri benwi! Ye Bwana be adzafufuka jeri na hatha akamwambolera Simoni.”   <span class="verse" id="V35">35&#160;</span>Gonya o airi nao makithala garyahu ambago were gadzaakalira mo ngirani kwenda Emau, na viryahu ambazho mamumanya ye Jesu arihomogola mukahe.   </div><div class='s'>Jesu anaambolera anafundzie </div> <div class='r'>Math'ayo 28:16-20; Mariko 16:14-18; Johana 20:19-23; Mahendo 1:6-8  </div><div class='p'> <span class="verse" id="V36">36&#160;</span><a href="#FN10" class="notemark"><span class="popup">24:36 1 Akor 15:5; Dheri: Luk 2:14</span></a>Na lola hatha were k'amadzatosa wo moro wao, poo ye Jesu mwenye na akiima kahi zao. Akialamusa akiamba, “Dheri narikale kwenu.”   </div><div class='p'> <span class="verse" id="V37">37&#160;</span><a href="#FN11" class="notemark"><span class="popup">24:37 Math' 14:26; Mar 6:49</span></a>Lola makihondoka na makidzalwa ni woga, kwani maona manaona p'ep'o be o.   <span class="verse" id="V38">38&#160;</span>Ela Jesu akiauza akiamba, “Mbona munabudzyika kaheri? Kwanoni mioyo yenu i thele kutsakuluhira?   <span class="verse" id="V39">39&#160;</span>H'aya nilolani go magulu na yo mikono yangu hedu, samba ndimi mino! Nigut'ani mulole hedu, kwani p'ep'o k'ana mwiri hedu hatha misoza, dza here nirizho mimi.”   </div><div class='p'> <span class="verse" id="V40">40&#160;</span>Arihogonya kunena vizho, akianyesa go magandzage na go maguluge.   <span class="verse" id="V41">41&#160;</span><a href="#FN12" class="notemark"><span class="popup">24:41-43 Joh 21:5, 10; Mahe 10:41</span></a>Ndo marihokala machere k'amadzakuluhira kwa ut'u wa ro fwahiro bomu na ko kushangaa, Jesu akiauza akiamba, “Vidze muna ut'u wowosi wa kurya hano?”   <span class="verse" id="V42">42&#160;</span>Bai makihala kisiku cha kumba ra kukanja makimup'a.   <span class="verse" id="V43">43&#160;</span>Jesu akikihala cho kisiku cha kumba na akikirya manalola.   <span class="verse" id="V44">44&#160;</span><a href="#FN13" class="notemark"><span class="popup">24:44 24:27; Joh 5:39; Musa: Mahe 7:9-10, 25-27, 35, 37-39; Joh 5:46; Manabii: Isa 52:13–53:12; Hose 6:2; Zaburi: Zabu 22; 69</span></a>Gonya akiambira, “Maut'u gaga genye be ndo nirigokala nikimwambira nirihokala nichere hamwenga nanwi, kukala kila kit'u kirichoorwa dzulu zangu kahi za Sheria ya Musa na zhuwo zha manabii na hatha kahi za zhuwo zha zaburi suthi vithimire.”   <span class="verse" id="V45">45&#160;</span><a href="#FN14" class="notemark"><span class="popup">24:45 24:25-27, 32; Joh 20:9</span></a>Gonya akiahendya madime kung'alirwa ni go Maoro.   <span class="verse" id="V46">46&#160;</span><a href="#FN15" class="notemark"><span class="popup">24:46 9:21-22; Math' 26:56; Mar 14:49; 1 Akor 15:3-4; Mahe 17:2-3; 28:23</span></a>Kidza akiambira, “Vivi ndizho ambazho zhaorwa, kukala ye Masihi were suthi apate thabu na kidza afwe na siku ya hahu afufuke kula kifwani.   <span class="verse" id="V47">47&#160;</span><a href="#FN16" class="notemark"><span class="popup">24:47 3:3; Mahe 1:8; 5:31; 11:18; 17:30-31; 20:21; Arum 15:19</span></a>Na at'u osini a kila kabila, kuandzira mudzi wa Jerusalemu mahubiriwe kahi za dzinare kwamba mathubu na mausizwe dambi zao.   <span class="verse" id="V48">48&#160;</span><a href="#FN17" class="notemark"><span class="popup">24:48-49 Mahe 5:32; Joh 15:26-27</span></a><a href="#FN18" class="notemark"><span class="popup">24:48 Mahe 1:8, 22; 2:32; 3:15; 4:33; 10:39-41; 13:31</span></a>Ninwi bai mu mashahidhi a maut'u gaga.   <span class="verse" id="V49">49&#160;</span><a href="#FN19" class="notemark"><span class="popup">24:49 4:18</span></a>Na lolani mimi mwenye bai nindamuhirikira viryahu virizholagwa ni Baba. Ela kabila vizho, kalani haha Jerusalemu muhaka mundihovikwa nguvu za kula dzulu mulunguni.”   </div><div class='s'>Jesu anenda dzulu mulunguni </div> <div class='r'>Mariko 16:19-20; Mahendo 1:9-11  </div><div class='p'> <span class="verse" id="V50">50&#160;</span><a href="#FN20" class="notemark"><span class="popup">24:50-51 9:51; Mar 16:19; Mahe 1:9; 3:21</span></a>Badaye akialongoza kuwombola wo mudzi muhaka kadzidzi ka Beth'ania, marihofika kuko Jesu akinula mikonoye na akiahasa.   <span class="verse" id="V51">51&#160;</span>Bai arihokala achere kuahasa akiahaukira na akinulwa achenda mulunguni.   <span class="verse" id="V52">52&#160;</span><a href="#FN21" class="notemark"><span class="popup">24:52 Mahe 1:12; Joh 14:28; 16:22</span></a>O anafundzi makimuabudu gonya makiuya Jerusalemu na fwahiro bomu.   <span class="verse" id="V53">53&#160;</span><a href="#FN22" class="notemark"><span class="popup">24:53 Mahe 2:46; 5:12</span></a>Nao makala kahi za ro Hekalu siku zosi kumulika Mulungu.  </div><ul class='tnav'>
<li><a href='index.htm'>Luka</a></li>
<li><a href='LUK23.htm'>&lt;</a></li>
<li><a href='LUK.htm'>24</a></li>
<li><a href='JHN01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V6">24:6</a>
<span class="xo">24:6-7 </span><span class="xt">9:21-22</span></p>
<p class="x" id="FN2"><span class="notemark"></span><a class="notebackref" href="#V9">24:9</a>
<span class="xo">24:9-11 </span><span class="xt">Mar 16:10-11; Luk 8:2-3</span></p>
<p class="x" id="FN3"><span class="notemark"></span><a class="notebackref" href="#V19">24:19</a>
<span class="xo">24:19 </span><span class="xt">7:16</span></p>
<p class="x" id="FN4"><span class="notemark"></span><a class="notebackref" href="#V21">24:21</a>
<span class="xo">24:21 </span><span class="xt">1:68; 2:38</span></p>
<p class="x" id="FN5"><span class="notemark"></span><a class="notebackref" href="#V24">24:24</a>
<span class="xo">24:24 </span><span class="xt">24:12; Joh 20:3-10</span></p>
<p class="x" id="FN6"><span class="notemark"></span><a class="notebackref" href="#V25">24:25</a>
<span class="xo">24:25-27 </span><span class="xt">24:45</span></p>
<p class="x" id="FN7"><span class="notemark"></span><a class="notebackref" href="#V27">24:27</a>
<span class="xo">24:27 </span><span class="xt">24:44</span></p>
<p class="x" id="FN8"><span class="notemark"></span><a class="notebackref" href="#V32">24:32</a>
<span class="xo">24:32 </span><span class="xt">24:45</span></p>
<p class="x" id="FN9"><span class="notemark"></span><a class="notebackref" href="#V34">24:34</a>
<span class="xo">24:34 </span><span class="xt">Mar 16:7; 1 Akor 15:4-5</span></p>
<p class="f" id="FN10"><span class="notemark"></span><a class="notebackref" href="#V36">24:36</a>
<span class="fr">24:36 </span><span class="ft">1 Akor 15:5; Dheri: Luk 2:14</span></p>
<p class="x" id="FN11"><span class="notemark"></span><a class="notebackref" href="#V37">24:37</a>
<span class="xo">24:37 </span><span class="xt">Math' 14:26; Mar 6:49</span></p>
<p class="x" id="FN12"><span class="notemark"></span><a class="notebackref" href="#V41">24:41</a>
<span class="xo">24:41-43 </span><span class="xt">Joh 21:5, 10; Mahe 10:41</span></p>
<p class="f" id="FN13"><span class="notemark"></span><a class="notebackref" href="#V44">24:44</a>
<span class="fr">24:44 </span><span class="ft">24:27; Joh 5:39; Musa: Mahe 7:9-10, 25-27, 35, 37-39; Joh 5:46; Manabii: Isa 52:13–53:12; Hose 6:2; Zaburi: Zabu 22; 69</span></p>
<p class="x" id="FN14"><span class="notemark"></span><a class="notebackref" href="#V45">24:45</a>
<span class="xo">24:45 </span><span class="xt">24:25-27, 32; Joh 20:9</span></p>
<p class="x" id="FN15"><span class="notemark"></span><a class="notebackref" href="#V46">24:46</a>
<span class="xo">24:46 </span><span class="xt">9:21-22; Math' 26:56; Mar 14:49; 1 Akor 15:3-4; Mahe 17:2-3; 28:23</span></p>
<p class="x" id="FN16"><span class="notemark"></span><a class="notebackref" href="#V47">24:47</a>
<span class="xo">24:47 </span><span class="xt">3:3; Mahe 1:8; 5:31; 11:18; 17:30-31; 20:21; Arum 15:19</span></p>
<p class="x" id="FN17"><span class="notemark"></span><a class="notebackref" href="#V48">24:48</a>
<span class="xo">24:48-49 </span><span class="xt">Mahe 5:32; Joh 15:26-27</span></p>
<p class="x" id="FN18"><span class="notemark"></span><a class="notebackref" href="#V48">24:48</a>
<span class="xo">24:48 </span><span class="xt">Mahe 1:8, 22; 2:32; 3:15; 4:33; 10:39-41; 13:31</span></p>
<p class="x" id="FN19"><span class="notemark"></span><a class="notebackref" href="#V49">24:49</a>
<span class="xo">24:49 </span><span class="xt">4:18</span></p>
<p class="x" id="FN20"><span class="notemark"></span><a class="notebackref" href="#V50">24:50</a>
<span class="xo">24:50-51 </span><span class="xt">9:51; Mar 16:19; Mahe 1:9; 3:21</span></p>
<p class="x" id="FN21"><span class="notemark"></span><a class="notebackref" href="#V52">24:52</a>
<span class="xo">24:52 </span><span class="xt">Mahe 1:12; Joh 14:28; 16:22</span></p>
<p class="x" id="FN22"><span class="notemark"></span><a class="notebackref" href="#V53">24:53</a>
<span class="xo">24:53 </span><span class="xt">Mahe 2:46; 5:12</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
