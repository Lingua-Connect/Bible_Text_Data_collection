<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 T'imoth'i 4</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 T'imoth'i</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='p'> <span class="verse" id="V1">1&#160;</span><a href="#FN1" class="notemark"><span class="popup">4:1-11 1:10</span></a><a href="#FN2" class="notemark"><span class="popup">4:1 2 T'imo 3:1</span></a>Vikara, Roho wa Mulungu ananena lwazu-lwazu kamare, kukala siku za mwisho, kuna at'u angine mario mandaricha kukuluhira, na mathuwe roho zirizo zinakenga at'u na kidza mathuwe mafundisho ga p'ep'o.   <span class="verse" id="V2">2&#160;</span>Mafundisho gaga ganaenezwa ni at'u madzihendyao, mario be ni alongo kidza zo dhamiri zao zafwanene kamare, tha ni here kwamba zahenda kuochwa na moho vizho.   <span class="verse" id="V3">3&#160;</span><a href="#FN3" class="notemark"><span class="popup">4:3 Kuhala hedu kuhalwa: 1 Akor 7:1; Zhakurya: Mwan 9:3; Arum 14:2; Akol 2:21; Aebu 13:9; Muv̱era: Arum 14:6; 1 Akor 10:30</span></a>At'u aa manafundisha at'u kukala ni makosa mut'u kuhala hedu kuhalwa, kidza manaambira at'u kukala zhakurya fulani, masivirye bule. Ela iye Mulungu bai, waviumba vivi zhakurya viriwe na muv̱era ni ao mario manamukuluhira Mulungu na kidza mario manaumanya ujeri.   <span class="verse" id="V4">4&#160;</span><a href="#FN4" class="notemark"><span class="popup">4:4 Mwan 1:31; Mahe 10:15</span></a>Mana kila kirichoumbwa ni Mulungu ni kidzo na k'ahana cha kutsufwa bule, bora thu kihokerwe na voyo ra muv̱era.   <span class="verse" id="V5">5&#160;</span>Kwani ro neno ra Mulungu na go mavoyo nikuhenda cho kit'u kicho kikakala kieri.   </div><div class='s'>P'aulo anamuadha T'imoth'i </div> <div class='p'> <span class="verse" id="V6">6&#160;</span><a href="#FN5" class="notemark"><span class="popup">4:6 1:10</span></a>Bai ukiaadha o ndugu maut'u gago, undakala u muhumiki mudzo wa Masihi Jesu, adziyererwat'o kahi za maneno ga kuluhiro na mafundisho ga ujeri udzigoenderera kugathuwa.   <span class="verse" id="V7">7&#160;</span><a href="#FN6" class="notemark"><span class="popup">4:7 1:4</span></a>Ela bai kala kure na maut'u ga ngano za kizuzu zirizo si za kimulungu, hat'uhe dzizoweze kumogoha Mulungu.   <span class="verse" id="V8">8&#160;</span><a href="#FN7" class="notemark"><span class="popup">4:8 6:6</span></a>Mazoezi ga vilungo zha mwiri, si kwamba ni mai, hatha, ela bai mazoezi ga kiroho gana faidha kila upande. Kwani mut'u ahendaye mazoezi ga kiroho, vindamup'a uzima vivi kare na hatha mbereni.   <span class="verse" id="V9">9&#160;</span>Maneno gago nidzigoganena ni ga ujeri na ganav̱irya kuhokerwa kamare na gakuluhirwe.   <span class="verse" id="V10">10&#160;</span><a href="#FN8" class="notemark"><span class="popup">4:10 Tit 3:4</span></a>Vizho ndo hatha funasirima na kubigilika kwa kukala hudzaika th'amaa yehu kwa Mulungu ariye moyo, na ariye ni mwokoli wa anadamu osi. Ela bai ni mwokoli hasa kwa aryahu mamukuluhirao.   <span class="verse" id="V11">11&#160;</span>Bai mut'u uwe ap'e malagizo gaga na uafundishe.   <span class="verse" id="V12">12&#160;</span><a href="#FN9" class="notemark"><span class="popup">4:12 1:5; Tit 2:7</span></a>Mut'u asikuv̱udhye bule kwa kukala u muhoho, ela hat'u ha vizho uwe kala mufano kwa aryahu mario manamukuluhira Mulungu. Kala mufano kahi za manenogo, kahi za t'abiayo, kahi za kuhendza at'u, kahi za kukuluhira na kahi za ueri.   <span class="verse" id="V13">13&#160;</span><a href="#FN10" class="notemark"><span class="popup">4:13 2 T'imo 3:15-16</span></a>Humira wo wakathiwo kwa chadi kuashomera Maoro at'u, kuhubiri na pia kuafundisha. Henda vizho muhaka nindihokudza kuko.   <span class="verse" id="V14">14&#160;</span><a href="#FN11" class="notemark"><span class="popup">4:14 1:18; 5:22; Mahe 6:6; 2 T'imo 1:6; 2:2</span></a>Usikiriche bule cho kigerwacho cha kiroho kiricho ndani mwako. Kigerwa kicho wakigerwa wakathi harihombola unabii dzuluzo na aryahu azee a kanisa makikuikira mikono.   <span class="verse" id="V15">15&#160;</span>Enderera kuhenda maut'u gaga, na dzambozeze kamare kwa ut'u wa gago, ili kila mut'u aone viryahu uendererazho.   <span class="verse" id="V16">16&#160;</span><a href="#FN12" class="notemark"><span class="popup">4:16 1:10; 4:12; 2 T'imo 2:22; 3:10</span></a>Dzimanyirire kahi za mitoereyo na pia ugamanyirire garyahu ufundishago. Enderera na uvumirire kahi za gago, ukihenda vizho undadzithizha we mwenye na undaathizha ao mahegao masikiro gao kukusirikiza uwe.   </div><ul class='tnav'>
<li><a href='index.htm'>1 T'imoth'i</a></li>
<li><a href='1TI03.htm'>&lt;</a></li>
<li><a href='1TI.htm'>4</a></li>
<li><a href='1TI05.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">4:1</a>
<span class="xo">4:1-11 </span><span class="xt">1:10</span></p>
<p class="x" id="FN2"><span class="notemark"></span><a class="notebackref" href="#V1">4:1</a>
<span class="xo">4:1 </span><span class="xt">2 T'imo 3:1</span></p>
<p class="f" id="FN3"><span class="notemark"></span><a class="notebackref" href="#V3">4:3</a>
<span class="fr">4:3 </span><span class="ft">Kuhala hedu kuhalwa: 1 Akor 7:1; Zhakurya: Mwan 9:3; Arum 14:2; Akol 2:21; Aebu 13:9; Muv̱era: Arum 14:6; 1 Akor 10:30</span></p>
<p class="x" id="FN4"><span class="notemark"></span><a class="notebackref" href="#V4">4:4</a>
<span class="xo">4:4 </span><span class="xt">Mwan 1:31; Mahe 10:15</span></p>
<p class="x" id="FN5"><span class="notemark"></span><a class="notebackref" href="#V6">4:6</a>
<span class="xo">4:6 </span><span class="xt">1:10</span></p>
<p class="x" id="FN6"><span class="notemark"></span><a class="notebackref" href="#V7">4:7</a>
<span class="xo">4:7 </span><span class="xt">1:4</span></p>
<p class="x" id="FN7"><span class="notemark"></span><a class="notebackref" href="#V8">4:8</a>
<span class="xo">4:8 </span><span class="xt">6:6</span></p>
<p class="x" id="FN8"><span class="notemark"></span><a class="notebackref" href="#V10">4:10</a>
<span class="xo">4:10 </span><span class="xt">Tit 3:4</span></p>
<p class="x" id="FN9"><span class="notemark"></span><a class="notebackref" href="#V12">4:12</a>
<span class="xo">4:12 </span><span class="xt">1:5; Tit 2:7</span></p>
<p class="x" id="FN10"><span class="notemark"></span><a class="notebackref" href="#V13">4:13</a>
<span class="xo">4:13 </span><span class="xt">2 T'imo 3:15-16</span></p>
<p class="x" id="FN11"><span class="notemark"></span><a class="notebackref" href="#V14">4:14</a>
<span class="xo">4:14 </span><span class="xt">1:18; 5:22; Mahe 6:6; 2 T'imo 1:6; 2:2</span></p>
<p class="x" id="FN12"><span class="notemark"></span><a class="notebackref" href="#V16">4:16</a>
<span class="xo">4:16 </span><span class="xt">1:10; 4:12; 2 T'imo 2:22; 3:10</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
