<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 9</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='nb'> <span class="verse" id="V1">1&#160;</span><a href="#FN1" class="notemark"><span class="popup">9:1 Math' 16:28</span></a>Gonya Jesu akiamba, “Ninamwambira ujeri, haha hana at'u mario k'amandafwa hatha mawone uthawali wa Mulungu udzire na nguvu.”   </div><div class='s'>Jesu anang'ala-ng'ala </div> <div class='r'>Math'ayo 17:1-13; Luka 9:28-36  </div><div class='p'> <span class="verse" id="V2">2&#160;</span>Bada ya siku t'andahu, Jesu wamuhala P'et'ero, Jakobu na Johana machendakwera dzulu za murima mure, makikala kuko h'akiyao. Vikara marihokala ma kuko, ye Jesu akigaluka sura kuno manalolera.   <span class="verse" id="V3">3&#160;</span>Nguwoze zakala nyaruhe zhomu, kidza were zinang'ala-ng'ala hatha k'akuna mufuli yoyosi haha dhuniani adimaye kuzifula dza vizho.   <span class="verse" id="V4">4&#160;</span>Gonya Elija na Musa makiambolera na makikala mananena na Jesu.   </div><div class='p'> <span class="verse" id="V5">5&#160;</span>P'et'ero akimwambira Jesu, “Mwalimu ni vidzo zho zha fu haha! Nahuake vibanda vihahu, kimwenga cha kwako, kimwenga cha Musa na kimwenga cha Elija.”   <span class="verse" id="V6">6&#160;</span>P'et'ero were tha k'amanya aneneni kwa wo woga ariokala nao iye na o andziye.   <span class="verse" id="V7">7&#160;</span><a href="#FN2" class="notemark"><span class="popup">9:7 1:11; Musirikizeni: Kumbu 18:15</span></a>Gonya kukidza ingu rikidzaafinikira na sauthi ichambola mo inguni ikiamba, “Yuyu ni Mwanangu muhendzwi, musirikizeni iye.”   <span class="verse" id="V8">8&#160;</span>Haho kwa haho P'et'ero, Jakobu na Johana makitsuha matso kuku na kuku, ela k'amaonere mut'u mungine hamwenga nao isihokala Jesu h'akeye.   </div><div class='p'> <span class="verse" id="V9">9&#160;</span><a href="#FN3" class="notemark"><span class="popup">9:9 7:36; 8:30</span></a>Badaye marihokala manatharamuka kula ko dzulu ya wo murima, Jesu akiakokot'era p'ore makambira mut'u go madzigogaona muhaka ho Mwana wa Mudamu andihofufuka.   </div><div class='p'> <span class="verse" id="V10">10&#160;</span>Kwa vizho o anafundzie ahahu makisikira zho arizhoakokot'era ye Jesu, ela ko o enye na enye makiuzana-uzana, “Kufufuka kula kifwani manaye ni noni?”   <span class="verse" id="V11">11&#160;</span><a href="#FN4" class="notemark"><span class="popup">9:11-13 Mala 4:5-6; Mar 8:28</span></a>Bai kahi za vizho o anafundzi makimuza Jesu makiamba, “Mbona alimu a Sheria manaamba ni lazima Elija adze kwandza?”   <span class="verse" id="V12">12&#160;</span>Jesu akiadzigidzya akiamba, “Ni jeri, Elija ni lazima athangulie kuthayarisha kila kit'u kwandza, ela hatha vizho zhaorwa kwamba ye Mwana wa Mudamu andapata mashaka na kukahalwa.   <span class="verse" id="V13">13&#160;</span><a href="#FN5" class="notemark"><span class="popup">9:13 Math' 11:14; Luk 1:17; Joh 1:21</span></a>Ela namwambira bai, kukala Elija wakudza kare na o at'u makimuhenda kila marichoona ni karakara dza here Maoro garizhonena dzuluze.”   </div><div class='s'>Jesu anamboza muvulana p'ep'o </div> <div class='r'>Math'ayo 17:14-21; Luka 9:37-43  </div><div class='p'> <span class="verse" id="V14">14&#160;</span>Badaye Jesu na o anafundzie ahahu marihoauyira o anafundzi angine makiona kundi ra at'u, na alimu a Sheria were manapigana k'anani na o anafundzi.   <span class="verse" id="V15">15&#160;</span>O at'u kumona Jesu akudzani thu, machangalala zhomu makikot'a malo machendamulamusa.   <span class="verse" id="V16">16&#160;</span>Jesu akiauza, “Ni ut'u wani udziwomuhendya hatha munapigana k'anani?”   </div><div class='p'> <span class="verse" id="V17">17&#160;</span>Ndo mwanamulume mumwenga ariyekala a kahi za ro kundi ra o at'u achambola kumudzigidzya Jesu akiamba, “Mwalimu, mut'u mimi dzamureha mwanangu kwako, kwa kukala k'adima kunena, ana p'ep'o bwibwi.   <span class="verse" id="V18">18&#160;</span>Kila amugwagaho ni kumuhendya akambola fulo ra kanwani, akaluma meno na kidza akaumalala. Dzaambira aa anafundzio mamwamboze ye p'ep'o, ela k'amazhadimire.”   <span class="verse" id="V19">19&#160;</span>Kusikira vizho Jesu akiahundukira o anafundzie, akiamba, “H'enwi at'u musio na kuluhiro! Nindakala nanwi hatha rini? Nindamuvumirira hatha rini? Mureheni kuno ye muhoho.”   </div><div class='p'> <span class="verse" id="V20">20&#160;</span>Bai makimureha ye muhoho kwa Jesu. Lola ye p'ep'o arihomona Jesu thu, akimugwaga ye muhoho, kuno anagalagala na kumbola fulo ra kanwani.   <span class="verse" id="V21">21&#160;</span>Jesu akimuza ye bimut'u akiamba, “Zhamuandza rini vino?” Ye babaye ye muhoho akidzigidzya akiamba, “Ni kula uhohowe.   <span class="verse" id="V22">22&#160;</span>K'ana nyinji ye p'ep'o adzajeza kumwalaga kwa kumutsuha mohoni hedu madzini. Fuonere mbazi ufwavize chamba undazhadima!”   <span class="verse" id="V23">23&#160;</span>Jesu akidzigidzya akiamba, “Ati chamba ndazhadima? Gosi ganadimikika kwa ye akuluhiraye.”   </div><div class='p'> <span class="verse" id="V24">24&#160;</span>Bai ye babaye ye muhoho akiluta mumiro akiamba, “Ninakuluhira, ela naviza kutsakuluhira kwangu.”   <span class="verse" id="V25">25&#160;</span>Jesu arihoona at'u anji manadza akimuchemera ye p'ep'o akimwamba, “We p'ep'o gwigwi na makoto, h'aya mwambole kare ye muhoho na usimwangire kaheri!”   </div><div class='p'> <span class="verse" id="V26">26&#160;</span>Ye p'ep'o akipiga luchemi zhomu, akimupiga na ts'i ye muhoho ndo akimwambola. Naye wakala ni here adziyefwa ye muhoho. O at'u kuona vizho makikwatya kuamba, “Adzafwa benwi!”   <span class="verse" id="V27">27&#160;</span><a href="#FN6" class="notemark"><span class="popup">9:27 5:41</span></a>Ela Jesu akigoloza mukono akimugwira ye muhoho na akimurungaraza.   </div><div class='p'> <span class="verse" id="V28">28&#160;</span>Badaye Jesu arihokala adzangira nyumbani na o anafundzie, o anafundzie mamuza kinjama makiamba, “Kwanoni sino k'ahudimire kumwamboza ye p'ep'o?”   </div><div class='p'> <span class="verse" id="V29">29&#160;</span>Jesu akiadzigidzya akiamba, “K'akuna mut'u adimaye kumwamboza p'ep'o dza yuyu hasiho kuvoya.”   </div><div class='s'>Jesu anathala kaheri dzulu za kifwache </div> <div class='r'>Math'ayo 17:22-23; Luka 9:43-45  </div><div class='p'> <span class="verse" id="V30">30&#160;</span><a href="#FN7" class="notemark"><span class="popup">9:30-32 8:31</span></a>Machambola kuko, makikira kahikahi ya Galilaya. Naye k'ahendzeze mut'u yoyosi amanye ko ariko,   <span class="verse" id="V31">31&#160;</span>kwa kukala were anaafundisha anafundzie. Were anaamba, “Mwana wa Mudamu andalazhwa kwa at'u nao mandamwalaga. Bai achalagwa andafufuka bada ya siku t'ahu.”   <span class="verse" id="V32">32&#160;</span>Ela o anafundzie k'amang'alirirwe ni gago arigokala Jesu anaambira, kidza makikala aoga na kumuza.   </div><div class='s'>Jesu ananena dzulu za ubomu </div> <div class='r'>Math'ayo 18:1-5; Luka 9:46-48  </div><div class='p'> <span class="verse" id="V33">33&#160;</span><a href="#FN8" class="notemark"><span class="popup">9:33-34 Luk 22:24</span></a>Bai machenda hatha makifika Kaperinaumu na marihokala madzangira nyumbani, Jesu waauza o anafundzie akiamba, “Kurya ngirani mudzakala munapigana k'anani za noni?”   <span class="verse" id="V34">34&#160;</span>O anafundzie makimunyamalira zii, kwa kukala mo ngirani mosi were madzapigana k'anani za mubomu ni h'ani kahi zao.   </div><div class='p'> <span class="verse" id="V35">35&#160;</span><a href="#FN9" class="notemark"><span class="popup">9:35 10:43-44; Math' 20:26-27; Luk 22:26</span></a>Vikara arihokala akeresi, Jesu waaiha o anafundzie kumi na airi akiambira, “Kila ahendzaye akale wa kwandza suthi adziike wa mwisho na akale muhumiki wa osi.”   </div><div class='p'> <span class="verse" id="V36">36&#160;</span>Gonya akimuhala muhoho muthithe, akimwika kahikahi yao, na akiamba,   <span class="verse" id="V37">37&#160;</span><a href="#FN10" class="notemark"><span class="popup">9:37 Math' 10:40; Luk 10:16; Joh 13:20</span></a>“Kila amuhokeraye muhoho muthithe dza yuyu kwa dzina rangu, ananihokera mimi, na ye anihokeraye mimi k'anihokera mimi bule, ela anamuhokera iye ariyenihuma.”   </div><div class='s'>Ariye k'akinyume naswi ni wehu </div> <div class='r'>Luka 9:49-50  </div><div class='p'> <span class="verse" id="V38">38&#160;</span>Kusikira vizho, Johana ariye ni mumwenga wa o anafundzi akiamba, “Mwalimu, fwaona mut'u anamboza p'ep'o kwa dzinaro, naswi hukimukahaza, kwa kukala si mumwenga wehu.”   <span class="verse" id="V39">39&#160;</span>Jesu akidzigidzya akiamba, “Musimukahaze, kwani k'ahana ahendaye miujiza kwa dzina rangu gonya ko akanena mai dzulu zangu,   <span class="verse" id="V40">40&#160;</span><a href="#FN11" class="notemark"><span class="popup">9:40 Math' 12:30; Luk 11:23</span></a>mana mut'u ariye k'akinyume chehu ni wehu.   <span class="verse" id="V41">41&#160;</span>Manyani vivi, kila andemup'a kikombe cha madzi kwa kukala mu at'u a Masihi, mut'u iye k'andakosa zawadiye.”   </div><div class='s'>Maut'u gadimago kumudzya mut'u nyuma </div> <div class='r'>Math'ayo 18:6-9; Luka 17:1-2  </div><div class='p'> <span class="verse" id="V42">42&#160;</span>Jesu akienderera kunena akiamba, “Ela mut'u yoyosi andiyemuhendya mumwenga wa aa athithe manikuluhirao ahende dambi, ni baha afungwe lwalwa lwa singo atsufwe baharini.   <span class="verse" id="V43">43&#160;</span><a href="#FN12" class="notemark"><span class="popup">9:43 Math' 5:30</span></a>Na mukonowo ukikuhendya uhende dambi, utose. Kwani ni baha wangire uzimani na mukono mumwenga, kuriko kwenda na mikono yosi miri ko Jehanamu, kuriko mohowe k'auzima hatha kare na kare. [   <span class="verse" id="V44">44&#160;</span>Fundza a kuko k'amafwa bule na wo moho nawo k'auzinyika.]   <span class="verse" id="V45">45&#160;</span>Na kigulucho kikikuhendya uhende dambi, kitose, kwani baha wangire uzimani na kigulu kimwenga kuriko utsufwe Jehanamu na magulugo mairi. [   <span class="verse" id="V46">46&#160;</span>Fundza a kuko k'amafwa bule na wo moho nawo k'auzinyika.]   <span class="verse" id="V47">47&#160;</span><a href="#FN13" class="notemark"><span class="popup">9:47 Math' 5:29</span></a>Dzitsoro rikikuhendya uhende dambi, rishukule. Kwani ni baha wangire kahi za uthawali wa Mulungu na ch'ongo, kuriko utsufwe Jehanamu na matso mairi,   <span class="verse" id="V48">48&#160;</span><a href="#FN14" class="notemark"><span class="popup">9:48 Isa 66:24</span></a>murimo muna mabulu gasofwa na moho usiwozima.   <span class="verse" id="V49">49&#160;</span><a href="#FN15" class="notemark"><span class="popup">9:49 Alaw 2:13</span></a>Kwani kila mut'u andahendywa mueri kukirira na moho.<a href="#FN16" class="notemark">*<span class="popup">9:49 Haha go maneno genye ga Kiyunani ganaamba, ‘Kwani kila mut'u andangizwa munyu ni moho.’ Ayahudi were makangiza munyu sadaka zao kabila k'amadzaziocha.</span></a>   <span class="verse" id="V50">50&#160;</span><a href="#FN17" class="notemark"><span class="popup">9:50 Dheri: Luk 2:14; 1 Ath'es 5:13; Arum 12:18</span></a>Munyu ni mudzo, ela chamba k'aukoza kaheri, k'ahana ngira idimayo kuuhendya ukakoza. Kalani na munyu ndani mwenu na muishi na dheri na at'u angine.”   </div><ul class='tnav'>
<li><a href='index.htm'>Mariko</a></li>
<li><a href='MRK08.htm'>&lt;</a></li>
<li><a href='MRK.htm'>9</a></li>
<li><a href='MRK10.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">9:1</a>
<span class="xo">9:1 </span><span class="xt">Math' 16:28</span></p>
<p class="f" id="FN2"><span class="notemark"></span><a class="notebackref" href="#V7">9:7</a>
<span class="fr">9:7 </span><span class="ft">1:11; Musirikizeni: Kumbu 18:15</span></p>
<p class="x" id="FN3"><span class="notemark"></span><a class="notebackref" href="#V9">9:9</a>
<span class="xo">9:9 </span><span class="xt">7:36; 8:30</span></p>
<p class="x" id="FN4"><span class="notemark"></span><a class="notebackref" href="#V11">9:11</a>
<span class="xo">9:11-13 </span><span class="xt">Mala 4:5-6; Mar 8:28</span></p>
<p class="x" id="FN5"><span class="notemark"></span><a class="notebackref" href="#V13">9:13</a>
<span class="xo">9:13 </span><span class="xt">Math' 11:14; Luk 1:17; Joh 1:21</span></p>
<p class="x" id="FN6"><span class="notemark"></span><a class="notebackref" href="#V27">9:27</a>
<span class="xo">9:27 </span><span class="xt">5:41</span></p>
<p class="x" id="FN7"><span class="notemark"></span><a class="notebackref" href="#V30">9:30</a>
<span class="xo">9:30-32 </span><span class="xt">8:31</span></p>
<p class="x" id="FN8"><span class="notemark"></span><a class="notebackref" href="#V33">9:33</a>
<span class="xo">9:33-34 </span><span class="xt">Luk 22:24</span></p>
<p class="x" id="FN9"><span class="notemark"></span><a class="notebackref" href="#V35">9:35</a>
<span class="xo">9:35 </span><span class="xt">10:43-44; Math' 20:26-27; Luk 22:26</span></p>
<p class="x" id="FN10"><span class="notemark"></span><a class="notebackref" href="#V37">9:37</a>
<span class="xo">9:37 </span><span class="xt">Math' 10:40; Luk 10:16; Joh 13:20</span></p>
<p class="x" id="FN11"><span class="notemark"></span><a class="notebackref" href="#V40">9:40</a>
<span class="xo">9:40 </span><span class="xt">Math' 12:30; Luk 11:23</span></p>
<p class="x" id="FN12"><span class="notemark"></span><a class="notebackref" href="#V43">9:43</a>
<span class="xo">9:43 </span><span class="xt">Math' 5:30</span></p>
<p class="x" id="FN13"><span class="notemark"></span><a class="notebackref" href="#V47">9:47</a>
<span class="xo">9:47 </span><span class="xt">Math' 5:29</span></p>
<p class="x" id="FN14"><span class="notemark"></span><a class="notebackref" href="#V48">9:48</a>
<span class="xo">9:48 </span><span class="xt">Isa 66:24</span></p>
<p class="x" id="FN15"><span class="notemark"></span><a class="notebackref" href="#V49">9:49</a>
<span class="xo">9:49 </span><span class="xt">Alaw 2:13</span></p>
<p class="f" id="FN16"><span class="notemark">*</span><a class="notebackref" href="#V49">9:49</a>
<span class="fr">9:49 </span><span class="ft">Haha go maneno genye ga Kiyunani ganaamba, ‘Kwani kila mut'u andangizwa munyu ni moho.’ Ayahudi were makangiza munyu sadaka zao kabila k'amadzaziocha.</span></p>
<p class="f" id="FN17"><span class="notemark"></span><a class="notebackref" href="#V50">9:50</a>
<span class="fr">9:50 </span><span class="ft">Dheri: Luk 2:14; 1 Ath'es 5:13; Arum 12:18</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
