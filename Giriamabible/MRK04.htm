<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 4</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Fumbo ra mulayi </div> <div class='r'>Math'ayo 13:1-9; Luka 8:4-8  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">4:1 3:9</span></a>Siku nyingine Jesu wakwenda kaheri k'anda-k'anda ya ro ziya akikwatya kufundisha. Bai rikundi ribomu ra at'u rikimudzalira hatha akiona ni baha angire dauni akelesi mumo. Naye wakelesi mo dauni kuno o at'u osi makikala ma ko ts'i furufu.   <span class="verse" id="V2">2&#160;</span>Na Jesu waafundisha maut'u manji kwa kuhumira mafumbo. Kahi za mafundishoge akiambira,   <span class="verse" id="V3">3&#160;</span>“Sirikizani! Mut'u mumwenga wauka kwendamwaga-mwaga mbeyu mundani kwakwe.   <span class="verse" id="V4">4&#160;</span>Bai arihokala akuzimwagani-mwagani, mbeyu nyingine ikigwa k'anda-k'anda ya ngira na unyama ukidzait'ot'a.   <span class="verse" id="V5">5&#160;</span>Mbeyu nyingine ikigwa kahi za mutsanga wa mawe-mawe, harihokala hana mutsanga muchache. Bai ikimera malo-malo kwa kukala were hana mutsanga muchache.   <span class="verse" id="V6">6&#160;</span>Dzuwa ririhokola zhomu yo mitse ikinyala na ikifwa kwa kukala were k'aina miziji mire.   <span class="verse" id="V7">7&#160;</span>Mbeyu nyingine ikigwa miyani. Irihomera, miya iryahu ikikula na ikiizia-zia hatha k'aipatire nafasi ya kumbola ndze bule, bai kwa ut'u uwo k'aizhalire kit'u.   <span class="verse" id="V8">8&#160;</span>Ela nyingine zikigwa kahi za mutsanga mudzo nazo zikimerat'o, zikikula na zikizhala. Nyingine zazhala mirongo mihahu-mihahu, nyingine zikizhala mirongo mihandahu-mihandahu, na nyingine zikizhala gana-gana.”   </div><div class='p'> <span class="verse" id="V9">9&#160;</span><a href="#FN2" class="notemark"><span class="popup">4:9 Math' 11:15</span></a>Jesu akimarigiza na kuamba, “Mwenye masikiro ga kusikirira, naasikire.”   </div><div class='s'>Chausa cha Jesu kuhumira mafumbo </div> <div class='r'>Math'ayo 13:10-17; Luka 8:9-10  </div><div class='p'> <span class="verse" id="V10">10&#160;</span>Badaye Jesu arihokala adzarichana na yo ngororoki ya at'u, aryahu anafundzie kumi na airi na angine kahi za ao mariokala madzagasikira go mafundishoge, mamuza Jesu kwamba mambirwe mana ya go mafumbo.   </div><div class='p'> <span class="verse" id="V11">11&#160;</span>Jesu akiambira, “Ninwi mwajaliwa kuimanya yo siri ya uthawali wa Mulungu. Ela o mario ndze ya wo uthawali, manasikira kwa ngira ya mafumbo,   <span class="verse" id="V12">12&#160;</span><a href="#FN3" class="notemark"><span class="popup">4:12 Isa 6:9-10; Math' 13:14-15</span></a>kwamba  </div><div class='q'>malole na kulola, ela masione,  </div><div class='q2'>masirikize na kusirikiza, ela masing'alirwe.  </div><div class='q'>Kwani kala makaona na kung'alirwa makamuuyira Mulungu,  </div><div class='q2'>naye akaausiza dambi zao.”   </div><div class='s'>Mana ya fumbo ra mulayi </div> <div class='r'>Math'ayo 13:18-23; Luka 8:11-15  </div><div class='p'> <span class="verse" id="V13">13&#160;</span>Gonya Jesu akiauza akiamba, “Fuambe k'amung'alirwa ni fumbo riri? Bai mundang'alirwadze ni mafumbo mangine?   <span class="verse" id="V14">14&#160;</span>Ye mulayi, analaya neno ra Mulungu.   <span class="verse" id="V15">15&#160;</span>At'u angine ma here ziryahu mbeyu zirizogwa k'anda-k'anda ya ngira. At'u aa makigonya kusikira neno ra Mulungu, Shethani nikudza mara mwenga na kurusa riro neno ririrolaywa mo mioyoni mwao.   <span class="verse" id="V16">16&#160;</span>Ziryahu zirizogwa kahi za mutsanga wa mawe-mawe, ni at'u mario makisikira neno thu, manarihokera kare mara mwenga, kidza manarihokera na raha.   <span class="verse" id="V17">17&#160;</span>Ela kwa kukala k'arina miziji ndani mwao k'amatoa naro bule. Thabu hedu mateso gaadziriraho kwa ut'u wa ro neno manaviricha kare.   <span class="verse" id="V18">18&#160;</span>Na at'u angine ma here yo mbeyu iriyogwa miyani. Aa ni kusikira ro neno ra Mulungu,   <span class="verse" id="V19">19&#160;</span><a href="#FN4" class="notemark"><span class="popup">4:19 1 T'imo 6:9-10</span></a>ela v̱ata za urumwengu, na ukengi wa mali, na th'amaa za maut'u mangine zikiangira, nikurikonya-konya ro neno hatha rikakala k'arindazhala kit'u.   <span class="verse" id="V20">20&#160;</span>Ela at'u angine ma dza here iryahu mbeyu iriyogwa kahi za mutsanga mudzo. At'u aa nikurisikira ro neno na kurikubali na kuzhala matunda. Yuno mirongo mihahu, yuya mirongo mihandahu na mungine gana zima.”   </div><div class='s'>Taa k'aribiningizwa na muvure </div> <div class='r'>Luka 8:16-18  </div><div class='p'> <span class="verse" id="V21">21&#160;</span><a href="#FN5" class="notemark"><span class="popup">4:21 Math' 5:15; Luk 11:33</span></a>Jesu akienderera kufundisha akiamba, “K'akuna mut'u adimaye kugwiza taa gonya akaribiningiza na muvure hedu hatha kurika muvunguni! Nikurika dzulu ya nyambaro.   <span class="verse" id="V22">22&#160;</span><a href="#FN6" class="notemark"><span class="popup">4:22 Math' 10:26; Luk 12:2</span></a>Mana kila kiricho hafufu kindambozwa halamu, na kila siri indamanywa.   <span class="verse" id="V23">23&#160;</span><a href="#FN7" class="notemark"><span class="popup">4:23 Math' 11:15</span></a>Mut'u mwenye masikiro ga kusikirira, naasikire.”   <span class="verse" id="V24">24&#160;</span><a href="#FN8" class="notemark"><span class="popup">4:24 Math' 7:2; Luk 6:38</span></a>Kidza akiambira, “Sirikizani zhomu na mugagwire gaga nimwambirago. Cho kipimo mupimiracho andziyenu ndicho mundichopimirwa ninwi, kidza hatha mwangezezwe.   <span class="verse" id="V25">25&#160;</span><a href="#FN9" class="notemark"><span class="popup">4:25 Math' 25:29</span></a>Kwani kila ariye nacho andangezwa, na ariye k'ana kit'u, andahokwa hatha cho aricho nacho.”   </div><div class='s'>Fumbo ra kumera kwa t'embe </div> <div class='p'> <span class="verse" id="V26">26&#160;</span>Gonya Jesu akiamba, “Uthawali wa Mulungu u dza here viryahu mut'u amwagazho-mwagazho mbeyu mundani.   <span class="verse" id="V27">27&#160;</span><a href="#FN10" class="notemark"><span class="popup">4:27-29 Jako 5:7; Ugun 14:14-15</span></a>Usiku ukifika analala, mutsana anahenda makazige. Muda uu wosi t'embe zinamera na kukula, kuno ye k'amanya vinakuladze.   <span class="verse" id="V28">28&#160;</span>Wo mutsanga h'akeye unaihenda yo mimera ikule na kuzhala mazhalo, unambola wo mutse chaho, gonya ro suche, na kusindikiza na zo t'embe.   <span class="verse" id="V29">29&#160;</span>Suche rindihouma, mwenye munda ni kudzavuna kwa kukala wakathi wa kwakwe udzafika.”   </div><div class='s'>Fumbo ra katembe ka haradali </div> <div class='r'>Math'ayo 13:31-32; Luka 13:18-19  </div><div class='p'> <span class="verse" id="V30">30&#160;</span>Kidza Jesu akiamba, “Huambedze kaheri dzulu za kuhalanisha uthawali wa Mulungu? Fuhumire fumbo rani?   <span class="verse" id="V31">31&#160;</span>Tha ni here katembe ka haradali kariko nikulaywa. Katembe kaka ni kathithe kukira t'embe zosi haha urumwenguni.   <span class="verse" id="V32">32&#160;</span><a href="#FN11" class="notemark"><span class="popup">4:32 Izik 17:23</span></a>Bada ya makathi fulani ni kumera na ukakala mumera mubomu kukira mimera yosi ya mundani, kwani ni kwamboza vitai ambazho unyama nikudza na kuaka vitsunji mumo.”   </div><div class='p'> <span class="verse" id="V33">33&#160;</span>Bai Jesu waafundisha at'u kuhumira mafumbo mangine manji here gaga. Naye waafundisha here wadimi wao wa kung'alirwa urizhokala.   <span class="verse" id="V34">34&#160;</span>Jesu k'afundishire at'u bila kuhumira mafumbo, ela wakathi arihokala ana anafundzie were anaang'azira kila kit'u.   </div><div class='s'>Jesu anahuriza luv̱utho </div> <div class='r'>Math'ayo 8:23-27; Luka 8:22-25  </div><div class='p'> <span class="verse" id="V35">35&#160;</span>Bai dzulo ra yo siku iyo vizho Jesu akiambira anafundzie, “Nahuvuke ng'ambo.”   <span class="verse" id="V36">36&#160;</span>Kwa vizho o anafundzi makiaricha o at'u, na makipanda ro dau arirokala Jesu adzapanda na machenda naye. Kidza were kuna madau mangine ga nyuma-nyuma.   <span class="verse" id="V37">37&#160;</span>Ela k'avitoere kukidza luv̱utho lwa kitai na maimbi gakipiga ro dau hatha rikikwatya kudzala madzi.   <span class="verse" id="V38">38&#160;</span>Wakathi uu Jesu were hatha a ko mwisho wa ro dau, adzaika kitswache muthoni na arere. Bai o anafundzie makimuthukusa makiamba, “Mwalimu, hunahoha, k'ujali we?”   </div><div class='p'> <span class="verse" id="V39">39&#160;</span><a href="#FN12" class="notemark"><span class="popup">4:39 Zabu 89:10; Mar 6:51</span></a>Bai Jesu akilamuka, akiluchemera lo luv̱utho na akirambira ro ziya, “H'aya hurira!” Na lo luv̱utho lukiricha na go madzi gakihurira hu.   <span class="verse" id="V40">40&#160;</span>Gonya Jesu akiauza anafundzie akiamba, “Mbona mu aoga? Hedu k'amuna kuluhiro?”   <span class="verse" id="V41">41&#160;</span>Nao makikala manavinwa ni miri k'azhadimikika. Makikwatya kuuzana-uzana na kuamba, “Ni h'ani yuno ariye hatha luv̱utho na maimbi vinamusikira?”   </div><ul class='tnav'>
<li><a href='index.htm'>Mariko</a></li>
<li><a href='MRK03.htm'>&lt;</a></li>
<li><a href='MRK.htm'>4</a></li>
<li><a href='MRK05.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">4:1</a>
<span class="xo">4:1 </span><span class="xt">3:9</span></p>
<p class="x" id="FN2"><span class="notemark"></span><a class="notebackref" href="#V9">4:9</a>
<span class="xo">4:9 </span><span class="xt">Math' 11:15</span></p>
<p class="x" id="FN3"><span class="notemark"></span><a class="notebackref" href="#V12">4:12</a>
<span class="xo">4:12 </span><span class="xt">Isa 6:9-10; Math' 13:14-15</span></p>
<p class="x" id="FN4"><span class="notemark"></span><a class="notebackref" href="#V19">4:19</a>
<span class="xo">4:19 </span><span class="xt">1 T'imo 6:9-10</span></p>
<p class="x" id="FN5"><span class="notemark"></span><a class="notebackref" href="#V21">4:21</a>
<span class="xo">4:21 </span><span class="xt">Math' 5:15; Luk 11:33</span></p>
<p class="x" id="FN6"><span class="notemark"></span><a class="notebackref" href="#V22">4:22</a>
<span class="xo">4:22 </span><span class="xt">Math' 10:26; Luk 12:2</span></p>
<p class="x" id="FN7"><span class="notemark"></span><a class="notebackref" href="#V23">4:23</a>
<span class="xo">4:23 </span><span class="xt">Math' 11:15</span></p>
<p class="x" id="FN8"><span class="notemark"></span><a class="notebackref" href="#V24">4:24</a>
<span class="xo">4:24 </span><span class="xt">Math' 7:2; Luk 6:38</span></p>
<p class="x" id="FN9"><span class="notemark"></span><a class="notebackref" href="#V25">4:25</a>
<span class="xo">4:25 </span><span class="xt">Math' 25:29</span></p>
<p class="x" id="FN10"><span class="notemark"></span><a class="notebackref" href="#V27">4:27</a>
<span class="xo">4:27-29 </span><span class="xt">Jako 5:7; Ugun 14:14-15</span></p>
<p class="x" id="FN11"><span class="notemark"></span><a class="notebackref" href="#V32">4:32</a>
<span class="xo">4:32 </span><span class="xt">Izik 17:23</span></p>
<p class="x" id="FN12"><span class="notemark"></span><a class="notebackref" href="#V39">4:39</a>
<span class="xo">4:39 </span><span class="xt">Zabu 89:10; Mar 6:51</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
