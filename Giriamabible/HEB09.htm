<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 9</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB08.htm'>&lt;</a></li>
<li><a href='HEB.htm'>9</a></li>
<li><a href='HEB10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Malagizo ga kilagane cha kapindi </div> <div class='p'> <span class="verse" id="V1">1&#160;</span>Vikara kiryahu kilagane cha kwandza, were kina malagizoge garigokala gakithuwiwa wakathi wa kumuvoya Mulungu. Kidza were kina hema ra kwakwe haha dhuniani.   <span class="verse" id="V2">2&#160;</span><a href="#FN1" class="notemark"><span class="popup">9:2 Hema: 8:5; 9:11-12; Kumbo 26:1-30; Kiguzo cha mataa: Kumbo 25:31-39; Meza: Kumbo 25:23-30</span></a>Hema riri were rina chumba cha halamu na cha ndani. Ndani ya cho chumba cha halamu were muna kiguzo cha kuikira mataa, na meza. Dzulu ya yo meza were hana mikahe ya sadaka. Chumba kiki were kiifwa Hat'u Haeri.   <span class="verse" id="V3">3&#160;</span><a href="#FN2" class="notemark"><span class="popup">9:3 Kumbo 26:31-33; Alaw 16:2; Aebu 6:19; 9:7, 12; 10:20</span></a>Cho chumba cha ndani were kiifwa Hat'u Haeri Kukira Kueri Kosi. Cho chumba cha ndani na cho cha halamu were zhagazhwa ni p'azia.   <span class="verse" id="V4">4&#160;</span><a href="#FN3" class="notemark"><span class="popup">9:4 Kijaja: Kumbo 30:1-6; Sanduku ra Kilagane: Kumbo 25:10-16; Mana: Kumbo 16:32-35; Ndhath'a: Hesab 17:6-10; Vihande zha mawe: Kumbo 25:16</span></a>Ndani ya cho chumba cha ndani were muna kijaja cha dhahabu cha kufukizira mavumba, na Sanduku ra Kilagane ririrohakwa dhahabu p'ande zosi. Ndani ya ro Sanduku ra Kilagane were muna nyungu ya dhahabu iriyokala ina Mana,<a href="#FN4" class="notemark">*<span class="popup">9:4 Mana, ni chakurya kirichoriwa ni Aiziraeli wakathi marihokala kuko nyika. Chakurya kiki chere kihenda kupothoka kula dzulu mulunguni.</span></a> na ndhath'a ya Haruni iriyokala ina makodza ga kubula. Kidza mwere muna viryahu vihande viri zha mawe virizhondhikwa zo amuri kumi za Mulungu.   <span class="verse" id="V5">5&#160;</span><a href="#FN5" class="notemark"><span class="popup">9:5 Kumbo 25:18-22</span></a>Dzulu za ro Sanduku ra Kilagane were hana makerubi<a href="#FN6" class="notemark">†<span class="popup">9:5 Makerubi ni zhumbe zhenye mahaha. K'avimanyikana kala were madze, ela were madzazia cho kihi cha mbazi na go mahaha gao.</span></a> airi mario were ni muv̱ano wa kukala Mulungu a haho. Makerubi ao were madzafinikira cho kihi cha mbazi ambaho were ni hat'u ha kusamehewa dambi. Ela gago nafugarichire haha mana k'afudima kuthala kila kit'u bule.   <span class="verse" id="V6">6&#160;</span><a href="#FN7" class="notemark"><span class="popup">9:6 10:11; Hesab 18:2-6</span></a>Wakathi vit'u zhosi virihokala vidzatengezwa na kila kit'u kidzaikwa hat'uhe, o alombi makala machangira kahi za cho chumba cha halamu siku zosi na kuhenda kazi yao ya ulombi.   <span class="verse" id="V7">7&#160;</span><a href="#FN8" class="notemark"><span class="popup">9:7 5:3; 9:25; 13:11; Alaw 16:2-16</span></a>Ela cho chumba cha ndani were k'achangira mut'u mungine yoyosi isihokala ye mulombi mubomu mwenye h'akeye. Kidza hatha iye naye were angira lumwenga kwa mwaka. Na kila arihongira mumo, were suthi ende na milatso ya kumwambozera sadaka Mulungu. Sadaka ii were ni ya kuusa dambi za kwakwe iye mwenye, na dambi za at'u osi, marizokala mazihenda kwa kutsamanya.   <span class="verse" id="V8">8&#160;</span>Bai kulengana na malagizo gaga, Roho Mweri ananyesa lwazu kukala ho Hat'u Haeri Kukira Kueri Kosi were k'ahadima kwangirwa ni at'u kuno cho chumba cha halamu na maut'u ga cho kilagane cha kare vichereko.   <span class="verse" id="V9">9&#160;</span><a href="#FN9" class="notemark"><span class="popup">9:9 7:19; 9:2</span></a>Uu ni mufano kahi za siku zizi furizo. Kwani kulengana na go malagizo, alombi manalazha zawadi na sadaka kwa Mulungu. Ela vit'u vivi vilazhwazho k'aviahendya o alazhi makale kamili kahi za mioyo yao.   <span class="verse" id="V10">10&#160;</span><a href="#FN10" class="notemark"><span class="popup">9:10 Alaw 11; 15; Hesab 19</span></a>Vivi ni kwa kukala, malagizo gaga ganahusu zhakurya, na vinywaji, na maut'u ga kudzitsusa, garigo ni maut'u ga mwiri thu. Kazi ya malagizo gaga indagoma haho Mulungu andihogaluza maut'u gaga gosi.   </div><div class='s'>Kazi ya Masihi kahi za hat'u haeri ko mulunguni </div> <div class='p'> <span class="verse" id="V11">11&#160;</span><a href="#FN11" class="notemark"><span class="popup">9:11 4:14</span></a>Ela Masihi wakudza here mulombi mubomu mwenye wa zho vit'u vidzo virizhogonya kare kudza. Wangira kahi za ro hema bomu ririro kamili. Hema riro k'aritengezerwe na mikono ya mudamu bule, mana si ra urumwengu uu.   <span class="verse" id="V12">12&#160;</span><a href="#FN12" class="notemark"><span class="popup">9:12 7:27; 10:4; Alaw 16:14-16; Milatso ya Masihi: 9:25; 12:24; 13:12, 20; Math' 26:28; Arum 3:25-26; 1 P'et 1:2, 18-19; 1 Joh 1:7</span></a>Masihi wangira kahi za ho Hat'u Haeri kuko mulunguni lumwenga lwenye na vikikala ni basi. Arihongira mumo k'enderemwambozera Mulungu sadaka ya milatso ya ndhenge, na ndzao, hatha. Iye wakwendamwambozera Mulungu sadaka ya milatsoye mwenye. Na kwa kuhenda vizho akihurehera wokolwi wa kare na kare.   <span class="verse" id="V13">13&#160;</span><a href="#FN13" class="notemark"><span class="popup">9:13 Hesab 19:1–10:17</span></a>Kahi za go malagizo ga kapindi, at'u mario were kulengana na dini ya Kiyahudi ni achafu, were makathiv̱irwa-thiv̱irwa milatso ya mbuzi na ya ndzao, na ivu ra ndama. Nao were makihendwa viryahu, kulengana na dini yao, miri yao nikukala misafi.   <span class="verse" id="V14">14&#160;</span><a href="#FN14" class="notemark"><span class="popup">9:14 Arum 6:20-23; 8:2</span></a>Vikara, kala milatso ya ng'ombe na mbuzi thu kidza yaahendya at'u makikala asafi, h'e seze milatso ya Masihi? Vidze yo k'aindahenda zaidhi? Kukirira na nguvu za ye Roho wa kare na kare, Masihi wadzilazha sadaka isiyo na kaila kwa Mulungu. Nayo milatsoye indasafisha kazi mbii-mbii zosi zirizo mioyoni mwehu, ili fumuhumikire Mulungu ariye moyo.   <span class="verse" id="V15">15&#160;</span><a href="#FN15" class="notemark"><span class="popup">9:15 8:6</span></a>Ndosa Masihi ndiye afugwizanyaye siswi na Mulungu kahi za cho kilagane kisha. Na kukirira kwa iye, at'u osi mandioifwa ni Mulungu mandahokera baraka za kare na kare arizolaga Mulungu. Na vivi vindakala kwa kukala Masihi wafwa na akiakombola at'u kula kahi za makosa marigogahenda wakathi marihokala ts'ini ya cho kilagane cha kwandza.   </div><div class='p'> <span class="verse" id="V16">16&#160;</span>Vikara, mut'u akikala adzafwa, ela akale wandhika malagizo fulani wakathi arihokala achere moyo, malagizo garyahu k'agadima kuthuwiwa muhaka at'u mahakikishe kukala yuyahu ariyegandhika wafwa jeri.   <span class="verse" id="V17">17&#160;</span>Kwani malagizo dza gago k'agana mana yoyosi wakathi ye mut'u ariyegandhika akikala achere moyo. Ela wakathi akifwa malagizo gago ganadima kuhumirwa.   <span class="verse" id="V18">18&#160;</span>Na ndosa hatha cho kilagane cha kwandza kidza chahendywa kilagane ni milatso ya nyama mariotsindzwa.   <span class="verse" id="V19">19&#160;</span><a href="#FN16" class="notemark"><span class="popup">9:19-20 Kumbo 24:6-8; Aebu 9:12-13; Hisopu: Alaw 14:4, 6; Hesab 19:6</span></a>Kwani wakathi Musa arihokala adzagonya kuashomera Aiziraeli amuri zosi za Mulungu, wahala milatso ya ng'ombe na ya mbuzi, akiitsanganya na madzi. Gonya akihala pamba thune, na kiv̱ungo cha muhi uifwao hisopu, akikithiv̱ira cho kithabu cha Sheria kwandza gonya akiathiv̱ira-thiv̱ira o at'u osi   <span class="verse" id="V20">20&#160;</span>akiamba, “ii ndo milatso ya cho kilagane aricho Mulungu wamulagiza mukithuwe.”   <span class="verse" id="V21">21&#160;</span>Anala haho, akithiv̱ira-thiv̱ira milatso ro hema na viya zhosi virizhohumirwa wakathi wa kumuvoya Mulungu.   <span class="verse" id="V22">22&#160;</span><a href="#FN17" class="notemark"><span class="popup">9:22 Alaw 17:11</span></a>Na kahi za yo sheria ni jeri kukala milatso ndo isafishayo karibu kila kit'u. Dambi k'aidima kusamehewa hasiho milatso kumwagwa.   </div><div class='s'>Sadaka ariyoimboza Masihi inausa dambi </div> <div class='p'> <span class="verse" id="V23">23&#160;</span><a href="#FN18" class="notemark"><span class="popup">9:23-24 8:5</span></a>Bai sadaka zizi za milatso were zinafwaha kwa kuvihendya safi vit'u virizho ni mufano wa vit'u zha mulunguni. Ela kuhendya vit'u zha mulunguni vikale visafi were ni hatha kumbozwe sadaka bomu kukira zizo za ng'ombe na mbuzi.   <span class="verse" id="V24">24&#160;</span>Kwani Masihi k'angirire kahi za hat'u haeri harihotengezwa ni anadamu, mana hat'u haha ni mufano thu wa haho hat'u haeri, hariho ko mulunguni. Ela Masihi wangira kuko mulunguni kwenye, na aimire mbere za Mulungu kwa ut'u wehu siswi.   <span class="verse" id="V25">25&#160;</span>Mulombi mubomu mwenye wa Kiyahudi were angira kahi za ho Hat'u Haeri Kukira Kueri Kosi, k'ana mwenga kwa mwaka. Naye were akalazha sadaka ya milatso ya mifugo, si milatsoye mwenye. Ela Masihi ye, wangira k'ana mwenga yenye na akimboza sadaka ya milatso ya kwakwe mwenye.   <span class="verse" id="V26">26&#160;</span><a href="#FN19" class="notemark"><span class="popup">9:26 7:27</span></a>Kwani kala were ni muhimu kumboza sadaka kwenda-kwenda, ngere hangu urumwengu uumbwe, anafwa akiandzat'o hatha vivi. Ela here virizho, wakudza siku zizi za mwisho, ili kwa kudzimboza sadaka iye mwenye, akause dambi zosi. Naye wavihenda lumwenga lwenye na vikithosha.   <span class="verse" id="V27">27&#160;</span>Na here virizhothalwa, kila mut'u andafwa lumwenga, na bada ya kufwa, hukumu ya Mulungu inamuthariza.   <span class="verse" id="V28">28&#160;</span><a href="#FN20" class="notemark"><span class="popup">9:28 3:6; 10:10; Isa 53:11-12; Math' 26:28; 1 Akor 15:50-53</span></a>Na kahi za ngira iyo vizho, Masihi naye wambozwa sadaka lumwenga, akihala dambi za at'u anji, na bai anadza kaheri mara ya hiri. Charo kiki, k'andakudza ause dambi bule, ela andakudzaaokola aryahu mamutharizao kwa hamu.   </div><ul class='tnav'>
<li><a href='index.htm'>Aeburania</a></li>
<li><a href='HEB08.htm'>&lt;</a></li>
<li><a href='HEB.htm'>9</a></li>
<li><a href='HEB10.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark"></span><a class="notebackref" href="#V2">9:2</a>
<span class="fr">9:2 </span><span class="ft">Hema: 8:5; 9:11-12; Kumbo 26:1-30; Kiguzo cha mataa: Kumbo 25:31-39; Meza: Kumbo 25:23-30</span></p>
<p class="x" id="FN2"><span class="notemark"></span><a class="notebackref" href="#V3">9:3</a>
<span class="xo">9:3 </span><span class="xt">Kumbo 26:31-33; Alaw 16:2; Aebu 6:19; 9:7, 12; 10:20</span></p>
<p class="f" id="FN3"><span class="notemark"></span><a class="notebackref" href="#V4">9:4</a>
<span class="fr">9:4 </span><span class="ft">Kijaja: Kumbo 30:1-6; Sanduku ra Kilagane: Kumbo 25:10-16; Mana: Kumbo 16:32-35; Ndhath'a: Hesab 17:6-10; Vihande zha mawe: Kumbo 25:16</span></p>
<p class="f" id="FN4"><span class="notemark">*</span><a class="notebackref" href="#V4">9:4</a>
<span class="fr">9:4 </span><span class="ft">Mana, ni chakurya kirichoriwa ni Aiziraeli wakathi marihokala kuko nyika. Chakurya kiki chere kihenda kupothoka kula dzulu mulunguni.</span></p>
<p class="x" id="FN5"><span class="notemark"></span><a class="notebackref" href="#V5">9:5</a>
<span class="xo">9:5 </span><span class="xt">Kumbo 25:18-22</span></p>
<p class="f" id="FN6"><span class="notemark">†</span><a class="notebackref" href="#V5">9:5</a>
<span class="fr">9:5 </span><span class="ft">Makerubi ni zhumbe zhenye mahaha. K'avimanyikana kala were madze, ela were madzazia cho kihi cha mbazi na go mahaha gao.</span></p>
<p class="x" id="FN7"><span class="notemark"></span><a class="notebackref" href="#V6">9:6</a>
<span class="xo">9:6 </span><span class="xt">10:11; Hesab 18:2-6</span></p>
<p class="x" id="FN8"><span class="notemark"></span><a class="notebackref" href="#V7">9:7</a>
<span class="xo">9:7 </span><span class="xt">5:3; 9:25; 13:11; Alaw 16:2-16</span></p>
<p class="x" id="FN9"><span class="notemark"></span><a class="notebackref" href="#V9">9:9</a>
<span class="xo">9:9 </span><span class="xt">7:19; 9:2</span></p>
<p class="x" id="FN10"><span class="notemark"></span><a class="notebackref" href="#V10">9:10</a>
<span class="xo">9:10 </span><span class="xt">Alaw 11; 15; Hesab 19</span></p>
<p class="x" id="FN11"><span class="notemark"></span><a class="notebackref" href="#V11">9:11</a>
<span class="xo">9:11 </span><span class="xt">4:14</span></p>
<p class="f" id="FN12"><span class="notemark"></span><a class="notebackref" href="#V12">9:12</a>
<span class="fr">9:12 </span><span class="ft">7:27; 10:4; Alaw 16:14-16; Milatso ya Masihi: 9:25; 12:24; 13:12, 20; Math' 26:28; Arum 3:25-26; 1 P'et 1:2, 18-19; 1 Joh 1:7</span></p>
<p class="x" id="FN13"><span class="notemark"></span><a class="notebackref" href="#V13">9:13</a>
<span class="xo">9:13 </span><span class="xt">Hesab 19:1–10:17</span></p>
<p class="x" id="FN14"><span class="notemark"></span><a class="notebackref" href="#V14">9:14</a>
<span class="xo">9:14 </span><span class="xt">Arum 6:20-23; 8:2</span></p>
<p class="x" id="FN15"><span class="notemark"></span><a class="notebackref" href="#V15">9:15</a>
<span class="xo">9:15 </span><span class="xt">8:6</span></p>
<p class="f" id="FN16"><span class="notemark"></span><a class="notebackref" href="#V19">9:19</a>
<span class="fr">9:19-20 </span><span class="ft">Kumbo 24:6-8; Aebu 9:12-13; Hisopu: Alaw 14:4, 6; Hesab 19:6</span></p>
<p class="x" id="FN17"><span class="notemark"></span><a class="notebackref" href="#V22">9:22</a>
<span class="xo">9:22 </span><span class="xt">Alaw 17:11</span></p>
<p class="x" id="FN18"><span class="notemark"></span><a class="notebackref" href="#V23">9:23</a>
<span class="xo">9:23-24 </span><span class="xt">8:5</span></p>
<p class="x" id="FN19"><span class="notemark"></span><a class="notebackref" href="#V26">9:26</a>
<span class="xo">9:26 </span><span class="xt">7:27</span></p>
<p class="x" id="FN20"><span class="notemark"></span><a class="notebackref" href="#V28">9:28</a>
<span class="xo">9:28 </span><span class="xt">3:6; 10:10; Isa 53:11-12; Math' 26:28; 1 Akor 15:50-53</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
