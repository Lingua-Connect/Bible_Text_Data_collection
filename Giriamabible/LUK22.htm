<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 22</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='s'>Njama ya kumwalaga Jesu inapangwa </div> <div class='r'>Math'ayo 26:1-5, 14, 16; Mariko 14:1-2, 10-11; Johana 11:45-53  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">22:1 Kumbo 12:1-20</span></a>Vikara wakathi wa sikuk'uu ya Mikahe Iso Ts'ats'u ambayo pia inaifwa P'asaka were udzafika hehi.   <span class="verse" id="V2">2&#160;</span><a href="#FN2" class="notemark"><span class="popup">22:2 19:48</span></a>K'uzhona bai o alombi abomu na alimu a Sheria makikala manamala mwanya wa kumwalagira Jesu kisiri kwani were ni aoga na at'u.   <span class="verse" id="V3">3&#160;</span><a href="#FN3" class="notemark"><span class="popup">22:3 4:2, 13; 10:18; 22:31, 53</span></a>Ndo Shethani akimwangira-ngira Juda Isikariote ariye were ni mumwenga wa o anafundzi kumi na airi a Jesu.   <span class="verse" id="V4">4&#160;</span>Naye Juda wakwenda vivii muhaka kwa alombi abomu na abomu a arindzi a ro Hekalu na achendapanga nao viryahu angazhodima kumusaliti Jesu kwao.   <span class="verse" id="V5">5&#160;</span>Bai marihosikira vizho mafwahirwa hatha makilagana naye kumup'a p'esa.   <span class="verse" id="V6">6&#160;</span>Juda akikubali na akiandza kumala nafasi mbidzo ya kumusalitira Jesu hasiho kukala na kundi rorosi ra at'u.   </div><div class='s'>Jesu anarya P'asaka na anafundzie </div> <div class='r'>Math'ayo 26:17-30; Mariko 14:12-26; Johana 13:21-30; 1 Akorintho 11:23-25  </div><div class='p'> <span class="verse" id="V7">7&#160;</span><a href="#FN4" class="notemark"><span class="popup">22:7 Kumbo 12:6</span></a>Ndo yo siku ya Mikahe Iso Ts'ats'u ikifika ambayo pia ndo siku ya kutsindza ng'ondzi za sikuk'uu ya P'asaka.   <span class="verse" id="V8">8&#160;</span>Ndo Jesu akimuhuma P'et'ero na Johana akiamba, “Endani hedu mukahuthayarishire viryahu hundizhorya ii sikuk'uu ya P'asaka.”   <span class="verse" id="V9">9&#160;</span>P'et'ero na Johana marihosikira vivi makimuza Jesu makiamba, “Vidze, unahendza fukakuthayarishire hiko?”   <span class="verse" id="V10">10&#160;</span>Jesu akidzigidzya akiamba, “Endani vivi hatha muchangira wo mudzi thu mundaona mwanamulume adzatsukula muthanga wa madzi, bai mundihomona muthuweni nyuma muhaka yo nyumba andiyongira.   <span class="verse" id="V11">11&#160;</span>Mundihokala mudzangira mo nyumbani, muzeni ye mwenye nyumba muambe, ‘Mwalimu adzaamba, cho chumba cha ajeni ambacho iye na anafundzie mandarya sikuk'uu ya P'asaka ni hicho?’   <span class="verse" id="V12">12&#160;</span>Andihosikira vizho andamwanyesa chumba kibomu cha gorofani kiricho kina kila kit'u. Bai mukichona kwatyani kupanga-panga mumo.”   </div><div class='p'> <span class="verse" id="V13">13&#160;</span>Kwa vizho o anafundzi makiuka na makikwatya kwenda, nao makiona zho arizho were Jesu adzaamba zhenye. Ndo makipanga-panga kwa ut'u wa yo sikuk'uu ya P'asaka.   </div><div class='p'> <span class="verse" id="V14">14&#160;</span><a href="#FN5" class="notemark"><span class="popup">22:14 6:13</span></a>Bai wakathi urihofika, Jesu wakwendakelesi hamwenga na o ahumwie kurya chakurya.   <span class="verse" id="V15">15&#160;</span>Kidza Jesu akiambira, “Mut'u mimi were na thamani zhomu kurya sikuk'uu ya P'asaka hamwenga nanwi kabila sidzaandza kupata mateso!   <span class="verse" id="V16">16&#160;</span>Kwani namwambira kamare sindaithatha kaheri ii sikuk'uu muhaka indihopata manaye kamare-kamare kahi za uthawali wa Mulungu.”   </div><div class='p'> <span class="verse" id="V17">17&#160;</span>Gonya Jesu akihala cho kikombe cha divai achamboza muv̱era kwa Mulungu na akiambira o ahumwie akiamba, “H'aya halani mutsumbulirane.   <span class="verse" id="V18">18&#160;</span>Nami namwambira ujeri, sindanwa kaheri divai muhaka uthawali wa Mulungu undihokudza.”   <span class="verse" id="V19">19&#160;</span>Arihogonya vizho akihala mukahe, akimboza muv̱era, gonya akiumogola-mogola na akiagolozeza akiamba, “Uu ndo mwiri wangu [umbozwao kwa ut'u wenu, kalani mukiurya kwa kunikumbukira mimi.”   <span class="verse" id="V20">20&#160;</span><a href="#FN6" class="notemark"><span class="popup">22:20 Kumbo 24:8; Jere 31:31; Zaka 9:11; Arum 11:27; 2 Akor 3:6; Agal 4:24; Aebu 8:6; 9:12</span></a>Bai marihogonya kurya, akihala cho kikombe cha divai akiap'a, akiamba, “Kikombe kiki ndo kilagane kisha kidzichoikwa kwa milatso yangu ambayo indamwagwa kwa ut'u wenu.]   <span class="verse" id="V21">21&#160;</span><a href="#FN7" class="notemark"><span class="popup">22:21-23 Joh 13:2, 21-30</span></a>Ela lolani bai iye mut'u anisalitiye be yu haha, na hatha ninarya naye.   <span class="verse" id="V22">22&#160;</span>Kwani Mwana wa Mudamu andalagwa karakara na ahendzazho Mulungu, ela shauriye iye mut'u amusalitiye.”   </div><div class='p'> <span class="verse" id="V23">23&#160;</span>O anafundzie marihosikira vizho makikwatya kuuzana-uzana o enye kwa enye mamanye chamba ni h'ani andiyehenda ut'u dza uwo.   </div><div class='s'>Vidze mubomu ni mut'u ariyedze? </div> <div class='p'> <span class="verse" id="V24">24&#160;</span><a href="#FN8" class="notemark"><span class="popup">22:24-26 9:46-48</span></a><a href="#FN9" class="notemark"><span class="popup">22:24 Math' 18:1; Mar 9:33-34</span></a>Kidza hakimbola k'anani kahi za o anafundzi dzulu za ni h'ani kahi zao anahalirwa dza here mubomu wao.   <span class="verse" id="V25">25&#160;</span>Ndo Jesu akiambira kukala, “Athawali a at'u mario si Ayahudi mathawala at'u ao na ukali, kidza o vilongozi ao manaifwa, ‘Aheshimiwa.’   <span class="verse" id="V26">26&#160;</span><a href="#FN10" class="notemark"><span class="popup">22:26 9:48; Math' 23:11; Mar 9:35</span></a>Ela ninwi bai ni musikale dza ao bule. Hat'uhe, iye ariye ni mubomu kahi zenu suthi akale muthithe wa osi. Kidza iye kilongozi suthi akale dza here muhumiki.   <span class="verse" id="V27">27&#160;</span><a href="#FN11" class="notemark"><span class="popup">22:27 Joh 13:4-5, 12-17</span></a>Vidze ariye mubomu kahi za ano at'u airi ni hiye? Vidze ni yuyahu akelesiye akambozerwa chakurya hedu ni iye mwambozi wa chakurya? Samba ni iye akelesiye na akambozerwa. Ela mimi bai ni dza here mut'u ahumikaye kahi zenu.   <span class="verse" id="V28">28&#160;</span>Ninwi ndinwi mudzioenderera kukala hamwenga nami kahi za majezo nigapatago.   <span class="verse" id="V29">29&#160;</span>Nanwi namup'a wo uthawali dza here Baba arizhonip'a.   <span class="verse" id="V30">30&#160;</span><a href="#FN12" class="notemark"><span class="popup">22:30 Math' 19:28</span></a>Ninwi mundarya na munwe kahi za meza yangu kahi za uthawali wangu na kidza mundakelesi kahi za vihi zha endzi na muhukumu zo kabila kumi na mbiri za Iziraeli.”   </div><div class='s'>Jesu ananena kimbere dzulu za P'et'ero andizhomukana </div> <div class='r'>Math'ayo 26:31-35; Mariko 14:27-31; Johana 13:36-38  </div><div class='p'> <span class="verse" id="V31">31&#160;</span><a href="#FN13" class="notemark"><span class="popup">22:31 22:3</span></a>Kidza Jesu akiamba, “Simoni, Simoni! Lola Shethani adzamumala ili amuhehet'e dza here mut'u ahehet'azho ngano.   <span class="verse" id="V32">32&#160;</span><a href="#FN14" class="notemark"><span class="popup">22:32 Math' 16:18; Joh 21:15-17</span></a>Ela hamwenga na vizho mimi nidzakuvoyera vivi Simoni kwamba uenderere kukuluhira. Kidza bai undihoniuyira mimi, hakikisha kukala udzaangiza nguvu o nduguzo.”   </div><div class='p'> <span class="verse" id="V33">33&#160;</span>Simoni arihosikira vizho akidzigidzya akiamba, “Bwana, mut'u mimi ni thayari fukafungwe hosi hedu hatha nalagwe hamwenga nawe.”   <span class="verse" id="V34">34&#160;</span><a href="#FN15" class="notemark"><span class="popup">22:34 22:61; Math' 26:75; Mar 14:72</span></a>Jesu akimudzigidzya akimwamba, “Nakwambira ujeri P'et'ero, undanikana k'ana t'ahu kabila jogolo k'aridzaika usiku wa rero, na undaamba kukala k'unimanya bule.”   </div><div class='p'> <span class="verse" id="V35">35&#160;</span><a href="#FN16" class="notemark"><span class="popup">22:35 9:2-3; 10:4</span></a>Gonya Jesu akiagalukira o anafundzie akiauza akiamba, “Munakumbukira harya nirihomuhuma na nikimwamba, musitsukule p'esa, hedu mukoba hedu hatha virahu zhenye? Vidze murihohendazho mwatsowa kit'u chochosi?” O anafundzi makidzigidzya makiamba, “K'ahutsowere kit'u.”   </div><div class='p'> <span class="verse" id="V36">36&#160;</span>Jesu akiambira, “Ela vivi bai ariye na p'esa hedu mukoba na avihale, na ariye k'ana mushu naaguze ro valore na augule.   <span class="verse" id="V37">37&#160;</span><a href="#FN17" class="notemark"><span class="popup">22:37 Isa 53:12</span></a>Kwani go Maoro gaambago kukala, ‘Wathalwa jao mwenga na enye dambi,’ vivi be suthi gathimizwe kwangu. Kwa kukala go garigoorwa dzulu zangu be gandakala jeri.”   </div><div class='p'> <span class="verse" id="V38">38&#160;</span>O anafundzi marihosikira vizho makiamba, “Bwana! Lola haha kare huna mishu miri.” Jesu akiadzigidzya akiamba, “H'aa, vinathosha vizho.”   </div><div class='s'>Jesu anavoya kahi za Murima wa Mizeituni </div> <div class='r'>Math'ayo 26:36-46; Mariko 14:32-42  </div><div class='p'> <span class="verse" id="V39">39&#160;</span><a href="#FN18" class="notemark"><span class="popup">22:39-46 5:16</span></a><a href="#FN19" class="notemark"><span class="popup">22:39 21:37; Math' 26:30; Mar 14:26; Joh 18:1</span></a>Badaye Jesu hamwenga na anafundzie wakwenda Murima wa Mizeituni here garizhokala mazowerage.   <span class="verse" id="V40">40&#160;</span>Bai marihofika kuko Jesu waambira o anafundzie akiamba, “Voyani sidze mukangira majezoni.”   <span class="verse" id="V41">41&#160;</span>Arihogonya kunena vizho akiashalahukira na achenda hat'u ambaho ukurewe ni dza uryahu wa mut'u adzevuguriza iwe. Arihofika haho akipiga mavindi na akivoya voyo riri,   <span class="verse" id="V42">42&#160;</span><a href="#FN20" class="notemark"><span class="popup">22:42 Math' 6:10; 20:22; Mar 10:38; Joh 12:27-28</span></a>“Baba, kala ni mahendzogo niusira gaga mateso gaga, ela visikale here nihendzazho mimi, ela navikale here uhendzazho uwe, visikale here nihendzazho mimi bule.” [   <span class="verse" id="V43">43&#160;</span>Ndo malaika kula mulunguni akimwambolera na akimwangiza nguvu.   <span class="verse" id="V44">44&#160;</span>Na kidza kahi za hali ya kukala angelele akikaza kuvoya kwa nguvu zaidhi, na lola achambola mavukuhi garigokala gadzahalana na madeswe ga milatso, gakidweka ho ts'i.]   </div><div class='p'> <span class="verse" id="V45">45&#160;</span>Bai arihogonya kuvoya waauyira o anafundzie na achendaathekeza madzalela kwa cho kigondzi kinji na marere.   <span class="verse" id="V46">46&#160;</span>Jesu arihoona vizho akiauza akiamba, “Mbona murere kaheri? H'aya ukani muvoye sidze mukangira majezoni.”   </div><div class='s'>Jesu anagwirwa </div> <div class='r'>Math'ayo 26:47-56; Mariko 14:43-50; Johana 18:3-12  </div><div class='p'> <span class="verse" id="V47">47&#160;</span>Bai arihokala achere kunena, kukidza kundi ra at'u ririrokala rinalongozwa ni Juda, ariyekala ni mumwenga wa o anafundzi kumi na airi. K'uzhona zho akidza na akimudonera Jesu.   <span class="verse" id="V48">48&#160;</span>Ela Jesu arihoona vizho akimuza Juda akiamba, “Juda hatha unamusaliti ye Mwana wa Mudamu kwa kuhenda kumudonera kamare?”   <span class="verse" id="V49">49&#160;</span>Ndo o anafundzie mario were ma hamwenga naye marihoona vizho makimwamba, “Bwana! Fuatheme-theme na myushu ano?”   <span class="verse" id="V50">50&#160;</span>Hakimbola mumwenga wao, akimuthema muhumiki wa ye Mulombi mubomu mwenye hatha akimutosa sikiro.   </div><div class='p'> <span class="verse" id="V51">51&#160;</span>Ela Jesu akiamba, “Aa! Mbai, vinathosha vizho.” Gonya akirigut'a ro sikiro na akihola kare.   <span class="verse" id="V52">52&#160;</span>Jesu akiambira o alombi abomu, na abomu a arindzi a ro Hekalu hamwenga na athumia a Kiyahudi mario were madzire mamugwire, akiamba, “Mbona mudzire na mishu na njogoma here mudzaogwira jambazi?   <span class="verse" id="V53">53&#160;</span><a href="#FN21" class="notemark"><span class="popup">22:53 19:47; 22:3</span></a>Kila siku were ni hamwenga nanwi kahi za ro Hekalu na were k'amunigwira. Ela vivi bai ni wakathi wenu, ni wakathi ambawo nguvu za kiza zinathawala.”   </div><div class='s'>P'et'ero anamukana Jesu </div> <div class='r'>Math'ayo 26:57-58, 67-75; Mariko 14:53-54, 66-72; Johana 18:12-18, 25-27  </div><div class='p'> <span class="verse" id="V54">54&#160;</span>Bai o at'u makimugwira Jesu na makimuthongozha muhaka nyumbani kwa ye Mulombi mubomu mwenye. P'et'ero ye akihenda kuathuwa kwa kure.   <span class="verse" id="V55">55&#160;</span>Vikara ho kahikahi za wo muhala hakikala hadzakotw'a moho na hana at'u manauoha. P'et'ero achenda na achendakelesi hamwenga nao.   <span class="verse" id="V56">56&#160;</span>Bai P'et'ero arihokala akelesi haho muhendzi wa kazi mumwenga wa kiche wamona, kwa vizho akimulolat'o, akimulolat'o kaheri gonya akiambira o andziye akiamba, “Yuyu mwanamulume be were yu hamwenga na yuyahu adziyegwirwa!”   <span class="verse" id="V57">57&#160;</span>P'et'ero arihosikira vizho akiamba, “M'ama, mut'u yuyahu be simumanya kamare!”   <span class="verse" id="V58">58&#160;</span>K'avitoere hachambola mut'u mungine akimona ye P'et'ero na akiamba, “Uwe be u mumwenga waho kahi za aryahu at'u.” P'et'ero akidzigidzya akiamba, “Hatha. Si mumwenga waho bule ts'awe!”   </div><div class='p'> <span class="verse" id="V59">59&#160;</span>Kidza bada ya here saa ndzima kukira, hachambola mungine akisita kunena akiamba, “Jeri wenye kamare yuyu mwanamulume yuyu were a hamwenga na yuyahu adziyegwirwa. Kwani yuyu naye ni Mugalilaya t'i.”   <span class="verse" id="V60">60&#160;</span>P'et'ero arihosikira vizho akiamba, “Ts'awe, simanya unanena ut'u wani be vivi.” Na haho henye, kabila k'adzatosa, jogolo rikiika.   <span class="verse" id="V61">61&#160;</span><a href="#FN22" class="notemark"><span class="popup">22:61 22:34; Math' 26:34; Mar 14:30</span></a>Ndo ye Bwana Jesu akigaluka na akimulola ye P'et'ero ko kwa uso. P'et'ero akikumbukira zho arizhokala adzambirwa ni ye Bwana Jesu, kukala, “kabila jogolo k'aridzaika uu usiku wa rero, undanikana k'ana t'ahu.”   <span class="verse" id="V62">62&#160;</span>Bai P'et'ero achambola ko ndze na achendarira na utsungu munji.   </div><div class='s'>Shikari manamuv̱udhya Jesu </div> <div class='p'> <span class="verse" id="V63">63&#160;</span>Vikara o at'u mariokala manamurinda Jesu makikwatya kumuhendera kav̱udhye na kumupiga.   <span class="verse" id="V64">64&#160;</span><a href="#FN23" class="notemark"><span class="popup">22:64 7:16</span></a>Mamuhala na makimufunga kizuzu, makimupiga gonya makimwamba, “H'aya fwambire! Ni h'ani ye adziyekupiga vino kare?”   <span class="verse" id="V65">65&#160;</span>Na lola at'u ao maenderera kumutsuha nyomba nyinji ye Jesu.   </div><div class='s'>Jesu anahirikwa mbere za Baraza ra athumia </div> <div class='r'>Math'ayo 26:59-66; Mariko 14:55-64; Johana 18:19-24  </div><div class='p'> <span class="verse" id="V66">66&#160;</span>Vikara kurihocha, o athumia a Kiyahudi, alombi abomu na alimu a Sheria mathunganana. Ndo Jesu akirefwa hatha haho mbere za ro Baraza ra athumia.   <span class="verse" id="V67">67&#160;</span><a href="#FN24" class="notemark"><span class="popup">22:67 9:20; Joh 10:24-25</span></a>Makimuza makiamba, “H'aya fwambire, we ndiwe ye Masihi?” Jesu akiadzigidzya akiamba, “Hatha nikamwambira kisha k'amundakuluhira bule,   <span class="verse" id="V68">68&#160;</span>na kidza hatha nikamuza swali k'amundanidzigidzya.   <span class="verse" id="V69">69&#160;</span><a href="#FN25" class="notemark"><span class="popup">22:69 Dani 7:13; Zabu 110:1; Mahe 7:56</span></a>Ela kula vivi ye Mwana wa Mudamu andakelesi mukono wa kurya wa Mulungu mwenye nguvu.”   </div><div class='p'> <span class="verse" id="V70">70&#160;</span><a href="#FN26" class="notemark"><span class="popup">22:70 Math' 26:63; Luk 1:32-35</span></a>Makimuza makiamba, “Vikara ndo fuambe we u Mwana wa Mulungu?” Jesu akidzigidzya akiamba, “Zho munenazho kukala ndimi be ni vizho.”   <span class="verse" id="V71">71&#160;</span>Ndo kusikira vizho makiamba, “Vino funa haja ya ushahidhi? Mana siswi enye fudzasikira here adzizhonena na kanwake!”   </div><ul class='tnav'>
<li><a href='index.htm'>Luka</a></li>
<li><a href='LUK21.htm'>&lt;</a></li>
<li><a href='LUK.htm'>22</a></li>
<li><a href='LUK23.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">22:1</a>
<span class="xo">22:1 </span><span class="xt">Kumbo 12:1-20</span></p>
<p class="x" id="FN2"><span class="notemark"></span><a class="notebackref" href="#V2">22:2</a>
<span class="xo">22:2 </span><span class="xt">19:48</span></p>
<p class="x" id="FN3"><span class="notemark"></span><a class="notebackref" href="#V3">22:3</a>
<span class="xo">22:3 </span><span class="xt">4:2, 13; 10:18; 22:31, 53</span></p>
<p class="x" id="FN4"><span class="notemark"></span><a class="notebackref" href="#V7">22:7</a>
<span class="xo">22:7 </span><span class="xt">Kumbo 12:6</span></p>
<p class="x" id="FN5"><span class="notemark"></span><a class="notebackref" href="#V14">22:14</a>
<span class="xo">22:14 </span><span class="xt">6:13</span></p>
<p class="x" id="FN6"><span class="notemark"></span><a class="notebackref" href="#V20">22:20</a>
<span class="xo">22:20 </span><span class="xt">Kumbo 24:8; Jere 31:31; Zaka 9:11; Arum 11:27; 2 Akor 3:6; Agal 4:24; Aebu 8:6; 9:12</span></p>
<p class="x" id="FN7"><span class="notemark"></span><a class="notebackref" href="#V21">22:21</a>
<span class="xo">22:21-23 </span><span class="xt">Joh 13:2, 21-30</span></p>
<p class="x" id="FN8"><span class="notemark"></span><a class="notebackref" href="#V24">22:24</a>
<span class="xo">22:24-26 </span><span class="xt">9:46-48</span></p>
<p class="x" id="FN9"><span class="notemark"></span><a class="notebackref" href="#V24">22:24</a>
<span class="xo">22:24 </span><span class="xt">Math' 18:1; Mar 9:33-34</span></p>
<p class="x" id="FN10"><span class="notemark"></span><a class="notebackref" href="#V26">22:26</a>
<span class="xo">22:26 </span><span class="xt">9:48; Math' 23:11; Mar 9:35</span></p>
<p class="x" id="FN11"><span class="notemark"></span><a class="notebackref" href="#V27">22:27</a>
<span class="xo">22:27 </span><span class="xt">Joh 13:4-5, 12-17</span></p>
<p class="x" id="FN12"><span class="notemark"></span><a class="notebackref" href="#V30">22:30</a>
<span class="xo">22:30 </span><span class="xt">Math' 19:28</span></p>
<p class="x" id="FN13"><span class="notemark"></span><a class="notebackref" href="#V31">22:31</a>
<span class="xo">22:31 </span><span class="xt">22:3</span></p>
<p class="x" id="FN14"><span class="notemark"></span><a class="notebackref" href="#V32">22:32</a>
<span class="xo">22:32 </span><span class="xt">Math' 16:18; Joh 21:15-17</span></p>
<p class="x" id="FN15"><span class="notemark"></span><a class="notebackref" href="#V34">22:34</a>
<span class="xo">22:34 </span><span class="xt">22:61; Math' 26:75; Mar 14:72</span></p>
<p class="x" id="FN16"><span class="notemark"></span><a class="notebackref" href="#V35">22:35</a>
<span class="xo">22:35 </span><span class="xt">9:2-3; 10:4</span></p>
<p class="x" id="FN17"><span class="notemark"></span><a class="notebackref" href="#V37">22:37</a>
<span class="xo">22:37 </span><span class="xt">Isa 53:12</span></p>
<p class="x" id="FN18"><span class="notemark"></span><a class="notebackref" href="#V39">22:39</a>
<span class="xo">22:39-46 </span><span class="xt">5:16</span></p>
<p class="x" id="FN19"><span class="notemark"></span><a class="notebackref" href="#V39">22:39</a>
<span class="xo">22:39 </span><span class="xt">21:37; Math' 26:30; Mar 14:26; Joh 18:1</span></p>
<p class="x" id="FN20"><span class="notemark"></span><a class="notebackref" href="#V42">22:42</a>
<span class="xo">22:42 </span><span class="xt">Math' 6:10; 20:22; Mar 10:38; Joh 12:27-28</span></p>
<p class="x" id="FN21"><span class="notemark"></span><a class="notebackref" href="#V53">22:53</a>
<span class="xo">22:53 </span><span class="xt">19:47; 22:3</span></p>
<p class="x" id="FN22"><span class="notemark"></span><a class="notebackref" href="#V61">22:61</a>
<span class="xo">22:61 </span><span class="xt">22:34; Math' 26:34; Mar 14:30</span></p>
<p class="x" id="FN23"><span class="notemark"></span><a class="notebackref" href="#V64">22:64</a>
<span class="xo">22:64 </span><span class="xt">7:16</span></p>
<p class="x" id="FN24"><span class="notemark"></span><a class="notebackref" href="#V67">22:67</a>
<span class="xo">22:67 </span><span class="xt">9:20; Joh 10:24-25</span></p>
<p class="x" id="FN25"><span class="notemark"></span><a class="notebackref" href="#V69">22:69</a>
<span class="xo">22:69 </span><span class="xt">Dani 7:13; Zabu 110:1; Mahe 7:56</span></p>
<p class="x" id="FN26"><span class="notemark"></span><a class="notebackref" href="#V70">22:70</a>
<span class="xo">22:70 </span><span class="xt">Math' 26:63; Luk 1:32-35</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
