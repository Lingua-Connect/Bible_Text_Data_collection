<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Johana 2</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Johana</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Jesu anagaluza madzi kukala divai </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">2:1-11 4:46</span></a>Bada ya siku mbiri kukikala na harusi kuko K'ana, mudzi wa Galilaya; na mameye Jesu akikala a kuko.   <span class="verse" id="V2">2&#160;</span>Jesu naye na anafundzie masungwa yo harusi.   </div><div class='p'> <span class="verse" id="V3">3&#160;</span>Bai divai ya yo harusi irihogoma mameye Jesu akimwambira, “Divai idzaagomera kuryahu.”   </div><div class='p'> <span class="verse" id="V4">4&#160;</span><a href="#FN2" class="notemark"><span class="popup">2:4 7:6, 30; 8:20; 12:23; 13:1; 17:1; Luk 22:53</span></a>Jesu akimwamba, “Kwanoni unanambira zho m'ama? Wakathi wangu k'audzafika bule.”   </div><div class='p'> <span class="verse" id="V5">5&#160;</span>Ye mameye akiambira o ahumiki akiamba, “Tengezani rorosi andiromwambira.”   </div><div class='p'> <span class="verse" id="V6">6&#160;</span><a href="#FN3" class="notemark"><span class="popup">2:6 Mar 7:3-4</span></a>Bai kwereko kuko mabiga mahandahu ga mawe garigoikwa kwa adha ra Ayahudi ra kuoga. Kila mwenga were rinangira geleni mirongo miri hedu mirongo mihahu za madzi.   <span class="verse" id="V7">7&#160;</span>Bai Jesu akiambira o ahumiki akiamba, “Dzazani mabiga gaga na madzi.” Kwa vizho makigadzaza mulembelembe.   <span class="verse" id="V8">8&#160;</span>Gonya Jesu akiambira o ahumiki, “Vikara hekani mukamup'e ye kilongozi wa yo sherehe.” Bai makiheka makimuhirikira,   <span class="verse" id="V9">9&#160;</span>na ye kilongozi akithatha go madzi garigokala gadzagaluka divai. K'amanyire idzambolahi, ingahokala o ahumiki mariokala madzaheka go madzi were manamanya zho vidzizhokala. Bai ye kilongozi akimuvuha k'anda ye bwana harusi,   <span class="verse" id="V10">10&#160;</span>na akimwamba, “Kawaida mut'u ni kumboza divai mbidzo kwandza ndo gonya kala at'u madzanwa zhomu zhenye, akamboza yo mbii-mbii, ela we vivi udzayika yo mbidzo hatha vivi ndo unayomboza.”   </div><div class='p'> <span class="verse" id="V11">11&#160;</span><a href="#FN4" class="notemark"><span class="popup">2:11 Muujiza: 2:23; 3:2; 4:54; 6:26; 11:47-48; 20:30; Mahe 2:22; Arum 15:19</span></a>Bai uu ndo muujiza wa kwandza kamare ariouhenda Jesu. Nawo wauhenda K'ana, mudzi uriwo ko Galilaya, bai akinyesa ngumaye na o anafundzie makimukuluhira.   </div><div class='p'> <span class="verse" id="V12">12&#160;</span><a href="#FN5" class="notemark"><span class="popup">2:12 Math' 4:13</span></a>Bada ya vivi Jesu na mameye na nduguze na anafundzie makitharamuka Kaperinaumu kwa siku mbiri t'ahu.   </div><div class='s'>Jesu anainga at'u kula kahi za Hekalu </div> <div class='r'>Math'ayo 21:12-13; Mariko 11:15-17; Luka 19:45-46  </div><div class='p'> <span class="verse" id="V13">13&#160;</span><a href="#FN6" class="notemark"><span class="popup">2:13 6:4; 11:55; 12:12; Kumbo 12:1-14</span></a>Gonya wakathi wa sikuk'uu ya Kiyahudi ya P'asaka urihofika hehi, Jesu wambuka kwenda Jerusalemu.   <span class="verse" id="V14">14&#160;</span>Bai arihokwenda kahi za ro Hekalu akiona at'u haho, managuza ng'ombe na ng'ondzi na magiya. Kidza were kuna angine mariokala manabanda p'esa, makeresi na meza zao.   <span class="verse" id="V15">15&#160;</span>Jesu akisuka kikotho cha nyugwe na akiainga osi mo Hekaluni hamwenga na zo ng'ombe na ng'ondzi zao. Na kidza akizipetula-petula zo meza zao, na zo p'esa zosi zikimwagika!   </div><div class='p'> <span class="verse" id="V16">16&#160;</span><a href="#FN7" class="notemark"><span class="popup">2:16 Luk 2:49</span></a>Akiadumulira o mariokala managuza magiya akiamba, “H'aya gauseni gaga mumu! Siigaluzeni nyumba ya Baba na kuihendya soko!”   </div><div class='p'> <span class="verse" id="V17">17&#160;</span><a href="#FN8" class="notemark"><span class="popup">2:17 Zabu 69:9</span></a>Gonya o anafundzi marihoaza dzulu ya zho arizhohenda Jesu, makikumbukira viryahu virizhondhikwa kahi za Maoro zhaambazho,  </div><div class='q'>“Mulungu, hat'u ha kukuvoya ha moyoni mwangu zhomu hatha sina zha kuhenda.”   </div><div class='p'> <span class="verse" id="V18">18&#160;</span><a href="#FN9" class="notemark"><span class="popup">2:18 2:11</span></a>Ndo o Ayahudi makimwamba, “Undafwanyesa muujiza wani hatha fumanye una wadimi wa kuhenda gaga?”   </div><div class='p'> <span class="verse" id="V19">19&#160;</span><a href="#FN10" class="notemark"><span class="popup">2:19 Math' 26:61; 27:40; Mahe 6:14</span></a>Jesu akiadzigidzya akiamba, “Ribandeni riri Hekalu, nami nindariaka kaheri kwa siku t'ahu.”   </div><div class='p'> <span class="verse" id="V20">20&#160;</span>O vilongozi makimwamba, “Hekalu riri raakwa kwa muda wa miaka mirongo mine na mihandahu, undadima jeri kuriaka kwa siku t'ahu we?”   </div><div class='p'> <span class="verse" id="V21">21&#160;</span><a href="#FN11" class="notemark"><span class="popup">2:21 1 Akor 6:19</span></a>Ela Jesu were ananena vivi kuhusu Hekalu ra uwo mwiriwe.   <span class="verse" id="V22">22&#160;</span><a href="#FN12" class="notemark"><span class="popup">2:22 1:45; 12:16; 14:26; Luk 24:6-8, 27</span></a>Bai arihofufuka, anafundzie makumbukira kukala ut'u uu were waunena kare. Ndo makikuluhira garyahu Maoro na riryahu neno arironena Jesu.   </div><div class='p'> <span class="verse" id="V23">23&#160;</span><a href="#FN13" class="notemark"><span class="popup">2:23 2:11; 6:29; 7:31; 8:30; 9:38; 10:42; 11:45; 12:42; 20:29, 31; 16:9</span></a>Bai Jesu arihokala a kuko Jerusalemu wakathi uwo wa sikuk'uu ya P'asaka, wahenda miujiza minji kwa nguvu za Mulungu. Kwa ut'u uwo at'u anji makimukuluhira.   <span class="verse" id="V24">24&#160;</span>Ela Jesu k'aakuluhirire, kwani waamanya at'u osi t'ot'ot'o.   <span class="verse" id="V25">25&#160;</span>K'akukalire na haja ya mut'u kumwambira dzulu ya at'u, mana wamanya garigokala mioyoni mwao.   </div><ul class='tnav'>
<li><a href='index.htm'>Johana</a></li>
<li><a href='JHN01.htm'>&lt;</a></li>
<li><a href='JHN.htm'>2</a></li>
<li><a href='JHN03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">2:1</a>
<span class="xo">2:1-11 </span><span class="xt">4:46</span></p>
<p class="x" id="FN2"><span class="notemark"></span><a class="notebackref" href="#V4">2:4</a>
<span class="xo">2:4 </span><span class="xt">7:6, 30; 8:20; 12:23; 13:1; 17:1; Luk 22:53</span></p>
<p class="x" id="FN3"><span class="notemark"></span><a class="notebackref" href="#V6">2:6</a>
<span class="xo">2:6 </span><span class="xt">Mar 7:3-4</span></p>
<p class="f" id="FN4"><span class="notemark"></span><a class="notebackref" href="#V11">2:11</a>
<span class="fr">2:11 </span><span class="ft">Muujiza: 2:23; 3:2; 4:54; 6:26; 11:47-48; 20:30; Mahe 2:22; Arum 15:19</span></p>
<p class="x" id="FN5"><span class="notemark"></span><a class="notebackref" href="#V12">2:12</a>
<span class="xo">2:12 </span><span class="xt">Math' 4:13</span></p>
<p class="x" id="FN6"><span class="notemark"></span><a class="notebackref" href="#V13">2:13</a>
<span class="xo">2:13 </span><span class="xt">6:4; 11:55; 12:12; Kumbo 12:1-14</span></p>
<p class="x" id="FN7"><span class="notemark"></span><a class="notebackref" href="#V16">2:16</a>
<span class="xo">2:16 </span><span class="xt">Luk 2:49</span></p>
<p class="x" id="FN8"><span class="notemark"></span><a class="notebackref" href="#V17">2:17</a>
<span class="xo">2:17 </span><span class="xt">Zabu 69:9</span></p>
<p class="x" id="FN9"><span class="notemark"></span><a class="notebackref" href="#V18">2:18</a>
<span class="xo">2:18 </span><span class="xt">2:11</span></p>
<p class="x" id="FN10"><span class="notemark"></span><a class="notebackref" href="#V19">2:19</a>
<span class="xo">2:19 </span><span class="xt">Math' 26:61; 27:40; Mahe 6:14</span></p>
<p class="x" id="FN11"><span class="notemark"></span><a class="notebackref" href="#V21">2:21</a>
<span class="xo">2:21 </span><span class="xt">1 Akor 6:19</span></p>
<p class="x" id="FN12"><span class="notemark"></span><a class="notebackref" href="#V22">2:22</a>
<span class="xo">2:22 </span><span class="xt">1:45; 12:16; 14:26; Luk 24:6-8, 27</span></p>
<p class="x" id="FN13"><span class="notemark"></span><a class="notebackref" href="#V23">2:23</a>
<span class="xo">2:23 </span><span class="xt">2:11; 6:29; 7:31; 8:30; 9:38; 10:42; 11:45; 12:42; 20:29, 31; 16:9</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
