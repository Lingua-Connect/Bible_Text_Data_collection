<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 9</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT08.htm'>&lt;</a></li>
<li><a href='MAT.htm'>9</a></li>
<li><a href='MAT10.htm'>&gt;</a></li>
</ul>
<div class="main">
 
<div class='chapterlabel' id="V0"> 9</div><div class='s'>Jesu anahoza mut'u wa kuholoza </div> <div class='r'>Mariko 2:1-12; Luka 5:17-26  </div><div class='p'> <span class="verse" id="V1">1&#160;</span>Vikara Jesu arihombola kuko, wakwera dau akivuka ro ziya akiuya kwao Kaperinaumu.   <span class="verse" id="V2">2&#160;</span><a href="#FN1" class="notemark"><span class="popup">9:2 Luk 7:48; Zabu 103:3; Joh 9:2</span></a>Arihofika kuko lola at'u makimurehera mut'u wa kuholoza ariyekala arere kitandani mwakwe. Bai Jesu arihoona ro kuluhiro rao, akimwamba ye mukongo, “Dzip'e moyo mwanangu, dambizo zidzasamehewa.”   <span class="verse" id="V3">3&#160;</span>Jesu arihonena vizho, lola angine kahi za o alimu a Sheria makikwatya kunena kimoyo-moyo na kuamba, “Mut'u yuyu be ananena kufuru.”   <span class="verse" id="V4">4&#160;</span>Ela Jesu akimanya maazo gao, na akiamba, “Mbona muna maazo mai zho?   <span class="verse" id="V5">5&#160;</span>Kwani, virizho rahisi ni hizho? Ni kumwamba mut'u, ‘Dambizo zidzasamehewa,’ hedu ni kumwamba, ‘Uka wanende?’   <span class="verse" id="V6">6&#160;</span><a href="#FN2" class="notemark"><span class="popup">9:6 Joh 5:36</span></a>H'aya manyani bai, kukala Mwana wa Mudamu ana wadimi wa kusamehe dambi haha dhuniani.” Arihogonya kunena vizho, akimwamba ye mut'u wa kuholoza, “Uka uhale kitandacho wende kwenu.”   <span class="verse" id="V7">7&#160;</span>Na ye mut'u akiuka, achenda kwao.   <span class="verse" id="V8">8&#160;</span>Vikara aryahu at'u marihomona viryahu makiogoha zhomu, na makimulika Mulungu kwa kuap'a anadamu wadimi dza uwo.   </div><div class='s'>Jesu anamutsagula Math'ayo </div> <div class='r'>Mariko 2:13-17; Luka 5:27-32  </div><div class='p'> <span class="verse" id="V9">9&#160;</span><a href="#FN3" class="notemark"><span class="popup">9:9 8:21-22</span></a>Vikara Jesu arihombola haho, wakwendamona mut'u ariyekala anaifwa Math'ayo. Mut'u yuyu were akelesi kahi za ofisi ya kodi. Bai Jesu arihomona, akimwamba, “Nithuwa.” Math'ayo akirungarara akimuthuwa.   <span class="verse" id="V10">10&#160;</span><a href="#FN4" class="notemark"><span class="popup">9:10 11:19; Mar 2:15; Luk 5:29; 7:34; 15:1-2; 19:7</span></a>Badaye Jesu na anafundzie, makwendarya chakurya nyumbani kwa Math'ayo. Na lola athozi a kodi anji na at'u angine mariokala manaonewa kukala ni enye dambi, makudzarya hamwenga nao.   <span class="verse" id="V11">11&#160;</span>Vikara Mafarisayo marihoona viryahu, makiauza o anafundzie, “Mbona ye mwalimu wenu anarya chakurya na athozi a kodi hamwenga na enye dambi?”   <span class="verse" id="V12">12&#160;</span>Jesu arihosikira vizho akiamba, “Mukongo nde mwenye haja na muganga, ela muzima k'ana haja na muganga bule.   <span class="verse" id="V13">13&#160;</span><a href="#FN5" class="notemark"><span class="popup">9:13 Hose 6:6; Math' 12:7; Luk 19:10</span></a>Hedu garya Maoro gaambago, ‘Sadaka zenu sizendzi, nimalazo ni mbazi,’ manaye ni noni? H'aya kagashomeni mugamanye manaye. Mimi nakudzaaiha enye dambi, sidzireaiha enye hachi!”   </div><div class='s'>Anafundzi a Johana manamuza Jesu dzulu za kufunga </div> <div class='r'>Mariko 2:18-22; Luka 5:33-39  </div><div class='p'> <span class="verse" id="V14">14&#160;</span><a href="#FN6" class="notemark"><span class="popup">9:14 6:16-17; 11:18-19; Luk 7:33-34</span></a>Siku mwenga, anafundzi a Johana makwenda kwa Jesu, machendamuza makimwamba, “Ni kwanoni sino na Mafarisayo hunafunga, ela anafundzio o k'amafunga?”   <span class="verse" id="V15">15&#160;</span><a href="#FN7" class="notemark"><span class="popup">9:15 22:2; 25:10; Joh 2:1-12; 3:29; Ugun 19:7</span></a>Bai Jesu akiadzigidzya akiamba, “Vidze ajeni a harusini nikukala na sumazi wakathi bwana harusi manaye haho? Ela siku zinadza, ambazo ye bwana harusi andauswa kahikahi zao, na haho mandafunga.   <span class="verse" id="V16">16&#160;</span>K'ahana mut'u adimaye kuhala nguwo ya kapindi akayangiza kiraka kisha, mana cho kiraka kindayamola yo nguwo chambole, na kindaihendya ikale na t'undu bomu kukira iyo ya chaho.   <span class="verse" id="V17">17&#160;</span>Kidza, divai mbisha k'aingizwa kahi za viriba zha kapindi. Kwani ikingizwa, indavipashula zho viriba imwagike. Bai zho viriba vindakala vidzanongeka, na yo divai nayo indakala idzamwagika. Ela divai mbisha ingizwa kahi za viriba visha, na k'ahana kindichonongeka.”   </div><div class='s'>Kufufulwa kwa musichana na kuhozwa kwa mwanamuche </div> <div class='r'>Mariko 5:21-43; Luka 8:40-56  </div><div class='p'> <span class="verse" id="V18">18&#160;</span>Bai Jesu arihokala achere kunena, lola mubomu mumwenga wa Kiyahudi, akidzamupigira mavindi akimwamba, “Bwana, musichana wangu ala kufwani, hinde ukamuikire mukono naye andafufuka.”   <span class="verse" id="V19">19&#160;</span>Jesu arihosikira vizho, iye hamwenga na anafundzie makiuka makimuthuwa.   <span class="verse" id="V20">20-21&#160;</span><a href="#FN8" class="notemark"><span class="popup">9:20 Alaw 15:25-27; Math' 14:36; Mar 5:27; 6:56; Luk 6:19; 8:44</span></a>Vikara lola, kahi za ro kundi ra at'u mwere muna mwanamuche mumwenga ariyekala adzakala mukongo wa kumbola milatso kwa miaka kumi na miri. Bai mwanamuche yuyahu wamuthuwa Jesu ko nyuma kuno ananena kimoyo-moyo na kuamba, “Nikigut'a ro valore thu, nindahola.” K'ona akigut'a wo mutsa wa ro valore.   <span class="verse" id="V22">22&#160;</span><a href="#FN9" class="notemark"><span class="popup">9:22 8:13; Mar 5:34; 10:52; Luk 7:50; 8:48; 17:19; 18:42; Mahe 3:16</span></a>Bai ye mwanamuche arihogut'a ro valo, Jesu akigaluka, na arihomona akimwamba, “Dzip'e moyo mwanangu, kuluhiro ra kwako ridzakuhoza.” Na ye mwanamuche akihola haho na haho.   </div><div class='p'> <span class="verse" id="V23">23&#160;</span>Jesu arihofika ko nyumbani kwa ye mubomu wa sinagogi, wakwendathekeza at'u anji. Arya manarira, na arya manapiga vivoti. Bai akiamboza mumo nyumbani akiamba,   <span class="verse" id="V24">24&#160;</span><a href="#FN10" class="notemark"><span class="popup">9:24 Joh 11:11-13</span></a>“Mbolani, kwani ye musichana k'afwere bule, arere thu.” Kusikira vizho at'u makimutseka.   <span class="verse" id="V25">25&#160;</span><a href="#FN11" class="notemark"><span class="popup">9:25 Mar 5:41</span></a>Bai aryahu at'u marihokala madzagonya kumbola, Jesu achangira ndani, na achendamugwira mukono iye mufwa, naye haho na haho kare akiuka.   <span class="verse" id="V26">26&#160;</span>Na lola uv̱oro uwo ukitsamuka lalo zima.   </div><div class='s'>Jesu anahoza vipofu airi </div> <div class='p'> <span class="verse" id="V27">27&#160;</span><a href="#FN12" class="notemark"><span class="popup">9:27-30 20:29-34</span></a>Vikara Jesu arihokala anambola kuko, wathuwiwa ni anaalume airi vipofu, makiluta mimiro yao makimwamba, “Mwana wa Daudi, huonere mbazi!”   <span class="verse" id="V28">28&#160;</span>Bai Jesu wathuwa kwenda hatha anangira nyumbani, vipofu nao thia. Akiauza akiamba, “Vidze munakuluhira kukala nadima kumuhoza?” Makiamba, “Ee, funakuluhira Bwana.”   <span class="verse" id="V29">29&#160;</span><a href="#FN13" class="notemark"><span class="popup">9:29 8:13</span></a>Bai Jesu akiagut'a go matso, gonya akiamba, “H'aya navikale here mukuluhirazho.”   <span class="verse" id="V30">30&#160;</span><a href="#FN14" class="notemark"><span class="popup">9:30 12:16; Mar 7:36</span></a>Na lola arihonena vizho thu, matso ga o vipofu gakigunuka na makikwatya kuona. Bai Jesu akiakokot'era zhomu zhenye kukala masizhambire mut'u.   <span class="verse" id="V31">31&#160;</span><a href="#FN15" class="notemark"><span class="popup">9:31 Mar 7:36</span></a>Ela marihouka haho, machendavitsamusa kahi za lalo zima.   </div><div class='s'>Jesu anahoza bwibwi </div> <div class='p'> <span class="verse" id="V32">32&#160;</span><a href="#FN16" class="notemark"><span class="popup">9:32-34 12:22-24</span></a>Vikara marihokala makuukani, lola Jesu akireherwa mut'u ariyekala wapagawa ni p'ep'o. Mut'u yuyu were ni bwibwi.   <span class="verse" id="V33">33&#160;</span>Bai, Jesu akimwamboza ye p'ep'o na ye bwibwi akikwatya kunena. Bai zhaangalaza at'u anji sana hatha makikwatya kunena h'akiyao na kuamba, “Zho zha bwibwi kunena k'ahudzazhona bule kahi za ts'i ya Iziraeli!”   <span class="verse" id="V34">34&#160;</span><a href="#FN17" class="notemark"><span class="popup">9:34 10:25; 12:24, 27; Mar 3:22; Luk 11:15, 19</span></a>Ela Mafarisayo makiamba, “Yuyu anamboza p'ep'o kwa kuhumira nguvu za mubomu wa p'ep'o.”   </div><div class='p'> <span class="verse" id="V35">35&#160;</span><a href="#FN18" class="notemark"><span class="popup">9:35 4:23</span></a>Bai Jesu wadengereka kurya na kurya, kahi za midzi mibomu na mithithe, kufundisha kahi za masinagogi, na kuhubiri Uv̱oro Udzo wa uthawali wa mulunguni, na kuhoza akongo na anyonge a kila namuna.   <span class="verse" id="V36">36&#160;</span><a href="#FN19" class="notemark"><span class="popup">9:36 Hesab 27:17; Izik 34:5; Zaka 10:2; Math' 14:14; 15:32; Mar 8:2</span></a>Ela arihoona go makundi ga at'u, waalola na akiaonera mbazi, kwa viryahu marizhokala manasirima na k'amamanya mahendedze, here ng'ondzi zisizo na murisa.   <span class="verse" id="V37">37&#160;</span>Bai akiagalukira anafundzie akiambira, “Mavuno ni manji, ela ahendzi a kazi ni achache.   <span class="verse" id="V38">38&#160;</span>Kwa vizho bai muvoyeni ye Bwana wa mavuno, ahume ahendzi a kazi madze mavune.”   </div><ul class='tnav'>
<li><a href='index.htm'>Math'ayo</a></li>
<li><a href='MAT08.htm'>&lt;</a></li>
<li><a href='MAT.htm'>9</a></li>
<li><a href='MAT10.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">9:2</a>
<span class="xo">9:2 </span><span class="xt">Luk 7:48; Zabu 103:3; Joh 9:2</span></p>
<p class="x" id="FN2"><span class="notemark"></span><a class="notebackref" href="#V6">9:6</a>
<span class="xo">9:6 </span><span class="xt">Joh 5:36</span></p>
<p class="x" id="FN3"><span class="notemark"></span><a class="notebackref" href="#V9">9:9</a>
<span class="xo">9:9 </span><span class="xt">8:21-22</span></p>
<p class="x" id="FN4"><span class="notemark"></span><a class="notebackref" href="#V10">9:10</a>
<span class="xo">9:10 </span><span class="xt">11:19; Mar 2:15; Luk 5:29; 7:34; 15:1-2; 19:7</span></p>
<p class="x" id="FN5"><span class="notemark"></span><a class="notebackref" href="#V13">9:13</a>
<span class="xo">9:13 </span><span class="xt">Hose 6:6; Math' 12:7; Luk 19:10</span></p>
<p class="x" id="FN6"><span class="notemark"></span><a class="notebackref" href="#V14">9:14</a>
<span class="xo">9:14 </span><span class="xt">6:16-17; 11:18-19; Luk 7:33-34</span></p>
<p class="x" id="FN7"><span class="notemark"></span><a class="notebackref" href="#V15">9:15</a>
<span class="xo">9:15 </span><span class="xt">22:2; 25:10; Joh 2:1-12; 3:29; Ugun 19:7</span></p>
<p class="x" id="FN8"><span class="notemark"></span><a class="notebackref" href="#V20">9:20-21</a>
<span class="xo">9:20 </span><span class="xt">Alaw 15:25-27; Math' 14:36; Mar 5:27; 6:56; Luk 6:19; 8:44</span></p>
<p class="x" id="FN9"><span class="notemark"></span><a class="notebackref" href="#V22">9:22</a>
<span class="xo">9:22 </span><span class="xt">8:13; Mar 5:34; 10:52; Luk 7:50; 8:48; 17:19; 18:42; Mahe 3:16</span></p>
<p class="x" id="FN10"><span class="notemark"></span><a class="notebackref" href="#V24">9:24</a>
<span class="xo">9:24 </span><span class="xt">Joh 11:11-13</span></p>
<p class="x" id="FN11"><span class="notemark"></span><a class="notebackref" href="#V25">9:25</a>
<span class="xo">9:25 </span><span class="xt">Mar 5:41</span></p>
<p class="x" id="FN12"><span class="notemark"></span><a class="notebackref" href="#V27">9:27</a>
<span class="xo">9:27-30 </span><span class="xt">20:29-34</span></p>
<p class="x" id="FN13"><span class="notemark"></span><a class="notebackref" href="#V29">9:29</a>
<span class="xo">9:29 </span><span class="xt">8:13</span></p>
<p class="x" id="FN14"><span class="notemark"></span><a class="notebackref" href="#V30">9:30</a>
<span class="xo">9:30 </span><span class="xt">12:16; Mar 7:36</span></p>
<p class="x" id="FN15"><span class="notemark"></span><a class="notebackref" href="#V31">9:31</a>
<span class="xo">9:31 </span><span class="xt">Mar 7:36</span></p>
<p class="x" id="FN16"><span class="notemark"></span><a class="notebackref" href="#V32">9:32</a>
<span class="xo">9:32-34 </span><span class="xt">12:22-24</span></p>
<p class="x" id="FN17"><span class="notemark"></span><a class="notebackref" href="#V34">9:34</a>
<span class="xo">9:34 </span><span class="xt">10:25; 12:24, 27; Mar 3:22; Luk 11:15, 19</span></p>
<p class="x" id="FN18"><span class="notemark"></span><a class="notebackref" href="#V35">9:35</a>
<span class="xo">9:35 </span><span class="xt">4:23</span></p>
<p class="x" id="FN19"><span class="notemark"></span><a class="notebackref" href="#V36">9:36</a>
<span class="xo">9:36 </span><span class="xt">Hesab 27:17; Izik 34:5; Zaka 10:2; Math' 14:14; 15:32; Mar 8:2</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
