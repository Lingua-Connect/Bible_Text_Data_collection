<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 8</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Ano m'ama mariokala makimwaviza Jesu </div> <div class='p'> <span class="verse" id="V1">1&#160;</span>Bada ya gago, Jesu wakwenda kuno na kuno kahi za midzi kuhubiri Uv̱oro Udzo wa uthawali wa Mulungu. Naye were a hamwenga na aryahu ahumwie kumi na airi,   <span class="verse" id="V2">2&#160;</span><a href="#FN1" class="notemark"><span class="popup">8:2-3 23:49, 55-56; 24:1-10; Math' 27:55-56, 61; 28:1, 8-10; Mar 15:40-41, 47; 16:1, 8</span></a>na ano m'ama angine ambao were Jesu waamboza p'ep'o na kuahoza makongo gao. Ano m'ama aa were ni Maryamu (ariyekala anaifwa Magidalena) ambaye were wambozwa p'ep'o afungahe ho nyuma-nyuma,   <span class="verse" id="V3">3&#160;</span>Joana ariye were ni mukaza Kuza, (iye Kuza were ni mwimirizi kahi za nyumba ya muthawali Herode), na Suzana, na ano m'ama angine anji. Ano m'ama aa makala kazi yao ni kumboza vit'u zhao kwa ut'u wa kumwaviza Jesu hamwenga na anafundzie.   </div><div class='s'>Fumbo ra mulayi </div> <div class='r'>Math'ayo 13:1-9; Mariko 4:1-9  </div><div class='p'> <span class="verse" id="V4">4&#160;</span>Bai siku mwenga makundi ga at'u kula kahi za kila mudzi were ganamukundzumanyikira, vikara marihokala madzakundzumanyika hatha madzafika anji enye, Jesu waambozera fumbo riri akiamba,   <span class="verse" id="V5">5&#160;</span>“Mut'u mumwenga wauka kwendamwaga-mwaga mbeyuye mundani kwakwe. Bai arihokala akuzimwagani-mwagani, nyingine zagwa k'anda-k'anda ya ngira, zikizhogwa-zhogwa na unyama wa kubururuka ukidzazit'ot'a.   <span class="verse" id="V6">6&#160;</span>Nyingine zikigwa iweni, bai zirihoandza kumera zikinyala kwa kukala were k'ahana kinemi.   <span class="verse" id="V7">7&#160;</span>Mbeyu nyingine zikigwa miyani, bai zirihokala zinakula, yo miya nayo yakula na ikizizia-zia hatha k'azipatire nafasi ya kumbola ndze.   <span class="verse" id="V8">8&#160;</span><a href="#FN2" class="notemark"><span class="popup">8:8 Math' 11:15</span></a>Ela nyinginezo zikigwa kahi za mutsanga mudzo, nazo zikimerat'o na zikizhala, kila t'embe ikizhala t'embe gana zaidhi.” Jesu akimarigiza kwa kunena zhomu akiamba, “Mwenye masikiro ga kusikirira, naasikire.”   </div><div class='s'>Chausa cha Jesu kuhumira mafumbo </div> <div class='r'>Math'ayo 13:10-17; Mariko 4:10-12  </div><div class='p'> <span class="verse" id="V9">9&#160;</span>Kusikira vizho o anafundzie makimuza makiamba, “Mana ya ro fumbo ni noni?”   <span class="verse" id="V10">10&#160;</span><a href="#FN3" class="notemark"><span class="popup">8:10 Isa 6:9; Math' 13:14-15</span></a>Jesu akiamba, “Ninwi mwajaliwa kuzimanya zo siri za uthawali wa Mulungu, ela kwa at'u angine ninanena kwa mafumbo, ili  </div><div class='q'>‘malole, ela masione,  </div><div class='q2'>masikize, ela masing'alirwe.’ ”   </div><div class='s'>Mana ya fumbo ra mulayi </div> <div class='r'>Math'ayo 13:18-23; Mariko 4:13-20  </div><div class='p'> <span class="verse" id="V11">11&#160;</span>“Bai mana ya ro fumbo riri ni ii: Ziryahu mbeyu ni neno ra Mulungu.   <span class="verse" id="V12">12&#160;</span>Ziryahu mbeyu zirizogwa k'anda-k'anda ya ngira ni aryahu at'u masikirao neno ra Mulungu, gonya Shethani nikudza akadzarusa kula kahi za mioyo yao, ili masidze makakuluhira na kuokoka.   <span class="verse" id="V13">13&#160;</span>Ziryahu mbeyu zirizogwa iweni, ni aryahu at'u mario makisikira neno thu, manarihokera kare mara mwenga, kidza manarihokera na raha, ela kwa k'amana miziji, manakuluhira kare kwa muda na majezwaho, manaviricha.   <span class="verse" id="V14">14&#160;</span><a href="#FN4" class="notemark"><span class="popup">8:14 1 T'imo 6:9-10</span></a>Ziryahu mbeyu zirizogwa miyani manaye ni aryahu at'u masikirao neno ra Mulungu, ela badaye maukaho, riryahu neno rinendakonywa-konywa ni maut'u ga urumwengu, ushaha, na raha za maisha, kwa ut'u uwo, k'amakumala bule.   <span class="verse" id="V15">15&#160;</span>Ela ziryahu mbeyu zirizogwa kahi za mutsanga mudzo, ni aryahu mario makisikira neno ra Mulungu manarigwira kwa uaminifu na mioyo midzo, nao kwa kuvumirira ni kuzhala matunda.”   </div><div class='s'>Taa k'aribiningizwa na muvure </div> <div class='r'>Mariko 4:21-25  </div><div class='p'> <span class="verse" id="V16">16&#160;</span><a href="#FN5" class="notemark"><span class="popup">8:16 11:33; Math' 5:15</span></a>Jesu akienderera kunena akiamba, “K'akuna mut'u agwizaye taa, gonya akaribiningiza na muvure hedu hatha kurika muvunguni. Ela nikurika nyambaroni, ili kila angiraye aone wo mulangaza.   <span class="verse" id="V17">17&#160;</span><a href="#FN6" class="notemark"><span class="popup">8:17 12:2; Math' 10:26</span></a>Mana k'akuna kit'u kirichofitswa, ambacho kindarichwa vizho hasiho kumbozwa halamu, na k'akuna kit'u kiricho kidzabiningizwa, kindichorichwa hasiho kumanywa hedu kumbozwa ndze.   <span class="verse" id="V18">18&#160;</span><a href="#FN7" class="notemark"><span class="popup">8:18 Math' 25:29</span></a>Kwa vizho bai, dzimanyirireni na yo misirikizire yenu. Mana kila ariye nacho andangezwa, na ye ariye k'ana kit'u, andahokwa hatha kiryahu aricho anadziona anacho.”   </div><div class='s'>Mameye Jesu na nduguze Jesu </div> <div class='r'>Math'ayo 12:46-50; Mariko 3:31-35  </div><div class='p'> <span class="verse" id="V19">19&#160;</span>Siku mwenga mameye, na nduguze Jesu a kilume, makwenda kwamba makamone, ela marihofika k'amadimire kumusongerera hehi kwa ut'u wa ro kundi ra at'u ririrokala haho.   <span class="verse" id="V20">20&#160;</span>Ndo hachambola mut'u akimwamba Jesu, “Mameyo na nduguzo manakumala ko ndze.”   <span class="verse" id="V21">21&#160;</span><a href="#FN8" class="notemark"><span class="popup">8:21 11:28</span></a>Kusikira vizho Jesu akiadzigidzya o at'u akiamba, “M'ama na ndugu zangu, ni aryahu masikirao neno ra Mulungu na kuhenda here riambazho.”   </div><div class='s'>Jesu anahuriza luv̱utho </div> <div class='r'>Math'ayo 8:23-27; Mariko 4:35-41  </div><div class='p'> <span class="verse" id="V22">22&#160;</span>Siku mwenga, Jesu wangira dauni na anafundzie akiambira, “Nahuvuke hedu fwende nyangamo nyingine ya ziya.” Kwa vizho makiuka machenda.   <span class="verse" id="V23">23&#160;</span>Bai marihokala makuvukani, Jesu wanyekererwa mo dauni na akilala. K'uzhona zho kukidza luv̱utho lwa kitai mo ziyani hatha ro dau rikikwatya kudzala madzi, nao mere ma hatharini.   </div><div class='p'> <span class="verse" id="V24">24&#160;</span><a href="#FN9" class="notemark"><span class="popup">8:24 Zabu 89:10</span></a>Bai aryahu anafundzi machendamulamusa Jesu makiamba, “Bwana! Bwana! Funahoha!” Ndo Jesu akilamuka akiluchemera lo luv̱utho na go maimbi, na lo luv̱utho hu lukihurira.   <span class="verse" id="V25">25&#160;</span>Jesu akiauza o anafundzie akiamba, “Ro kuluhiro renu be hatha ri hiko?” Bai makingalala na makidzalwa ni woga kidza makikwatya kuuzana-uzana na kuamba, “Yuno ni h'ani yuno? Analagiza hatha luv̱utho na madzi nazho vinamusikira.”   </div><div class='s'>Jesu anamboza mut'u p'ep'o </div> <div class='r'>Math'ayo 8:28-34; Mariko 5:1-20  </div><div class='p'> <span class="verse" id="V26">26&#160;</span>Bai Jesu na anafundzie maenderera na charo chao na makifika ts'i ya Agerasi. Ts'i ii inalolana na Galilaya.   <span class="verse" id="V27">27&#160;</span>Jesu arihothima mo dauni thu, akithunganana na mut'u kula kahi za mudzi uwo ariyekala ana p'ep'o. Mut'u yuyu were ho arihohegezera kuvala nguwo hedu kwenda mudzini k'ahamanya, mana were akala makaburini.   <span class="verse" id="V28">28&#160;</span><a href="#FN10" class="notemark"><span class="popup">8:28 Mar 3:11</span></a>Bai arihomona Jesu, wapiga k'ululu na akidzigwaga maguluni ha Jesu, akiluta mumirowe akiamba, “Unani nami we Jesu Mwana wa Mulungu ariye dzulu ya zhosi? Ninakuvoya usinitese.”   <span class="verse" id="V29">29&#160;</span>Naye wanena vivi kwa kukala Jesu were adzamwamurisha ye p'ep'o amwambole ye mut'u. Mara nyinji ye p'ep'o were akamugwaga na vingahokala were akafungwa minyororo ya magulu na mikono na kuikwa kahi za urindzi, iye were ni kusita hatha akaitosa iryahu minyororo na ye p'ep'o akamuhendya ende nyika.   </div><div class='p'> <span class="verse" id="V30">30&#160;</span>Jesu akimuza akiamba, “Dzinaro ndiwe h'ani?” Ye p'ep'o akiamba, “Majeshi.” Naye wadzigidzya vivi kwa kukala were wangirwa ni p'ep'o anji.   <span class="verse" id="V31">31&#160;</span>Bai aryahu p'ep'o makimudhedheja Jesu kukala asiaamurishe kwenda kahi za ridzina risiro mwisho.   </div><div class='p'> <span class="verse" id="V32">32&#160;</span>Vikara haho were hana ribadhi ribomu ra nguluwe rinarisa k'anda-k'anda za karima. Bai o p'ep'o makimuvoya aaruhusu mende makaangire o nguluwe, na Jesu akiaruhusu.   <span class="verse" id="V33">33&#160;</span>Bai aryahu p'ep'o makimwambola ye mwanamulume, na machendaangira o nguluwe, na ro badhi ra nguluwe rikitharamuka malo kula ko ngokani rikivoromoka mo ziyani rikihoha.   </div><div class='p'> <span class="verse" id="V34">34&#160;</span>Aryahu arisa kudzaona vizho virizhokala vidzahendeka, machimbira na machendasema uv̱oro uu ko midzini na mindani.   <span class="verse" id="V35">35&#160;</span>Bai o at'u duu machendalola zho virizhokala vidzahendeka. Marihokudza kwa Jesu makimona ye ariyekala adzambozwa p'ep'o akelesi ho maguluni ha Jesu na adzavala nguwo kidza akilize ni ndzima. Kuona vizho o at'u makingirwa ni woga.   <span class="verse" id="V36">36&#160;</span>Aryahu mariokala madzazhona zho virizhokala vidzahendeka, makiambira o at'u zho ye mut'u ariyekala wapagawa ni p'ep'o arizhokala adzahozwa.   <span class="verse" id="V37">37&#160;</span>Gonya o at'u osi a ro jimbo riro ra Agerasi makimwamba Jesu aahaukire, mana were mathele woga. Bai Jesu achangira dauni na akihauka.   </div><div class='p'> <span class="verse" id="V38">38&#160;</span>Ela kabila ye Jesu k'adzauka ye mut'u ariyekala adzambozwa p'ep'o wamuvoya Jesu akiamba, “Nahendza nikuthuwe.” Ela Jesu akimulaga na kuamba,   <span class="verse" id="V39">39&#160;</span>“Uya kwenu ukaseme garyahu adzigokuhendera Mulungu.” Kwa vizho ye mut'u achenda kahi za wo mudzi muzima na kuambira at'u garyahu arigokala adzahenderwa ni Jesu.   </div><div class='s'>Kufufulwa kwa mwana wa Jairo na kuhozwa kwa mwanamuche </div> <div class='r'>Math'ayo 9:18-26; Mariko 5:21-43  </div><div class='p'> <span class="verse" id="V40">40&#160;</span>Bai Jesu arihouya yo nyangamo nyingine ya ro ziya, wakaribishwa ni kundi bomu ra at'u, mana ao were manamuthariza.   <span class="verse" id="V41">41&#160;</span>Na lola, hakidza mut'u mumwenga aifwaye Jairo. Mut'u yuyu were ni mubomu wa sinagogi. Bai arihofika wadzigwaga maguluni ha Jesu na akimuvoya afike ko nyumbani kwakwe.   <span class="verse" id="V42">42&#160;</span>Mana were ana musichanawe, wa here miaka kumi na miri vivi, ariyekala were akufwani. Bai Jesu arihokala akwendani kwa Jairo o at'u were manamuhosha.   <span class="verse" id="V43">43&#160;</span><a href="#FN11" class="notemark"><span class="popup">8:43 Alaw 15:25-27</span></a>Mwanamuche mumwenga ariyekala adzakala mukongo wa kumbola milatso, kwa miaka kumi na miri na k'ahana ariyedima kumuhoza,   <span class="verse" id="V44">44&#160;</span><a href="#FN12" class="notemark"><span class="popup">8:44 Math' 9:20</span></a>wakudza nyuma za ye Jesu na akigut'a wo mutsa wa ro valo ra Jesu, na lola haho henye yo milatso ikithuma kare.   </div><div class='p'> <span class="verse" id="V45">45&#160;</span>Jesu akiuza akiamba, “Ni h'ani ye adziyenigut'a?” Ela o at'u osi k'ahana hatha mumwenga ariyeamba, “Ndimi.” Ndo P'et'ero akimwamba, “Mwalimu, at'u anji aa mario madzakuzunguluka hatha manakukwala-kwala, ela unauza ni h'ani adziyekugut'a!”   <span class="verse" id="V46">46&#160;</span>Ela Jesu akiamba, “Hana mut'u adziyenigut'a, mana nasikira nguvu zidzanambola.”   </div><div class='p'> <span class="verse" id="V47">47&#160;</span>Ndo yuyahu mwanamuche arihoona kukala adzamanyikana wakwenda kwa Jesu kuno anavinwa ni mwiri na akigwa ho mbereze. Bai akinena mbere za o at'u osi viryahu virizhokala vidzamuhendya hatha akamugut'a na viryahu arizhokala adzahola saa iyo-iyo.   <span class="verse" id="V48">48&#160;</span><a href="#FN13" class="notemark"><span class="popup">8:48 Math' 9:22</span></a>Ndo Jesu akimwamba, “Mwanangu kuluhiro ra kwako ridzakuhoza. Enda na dheri.”   </div><div class='p'> <span class="verse" id="V49">49&#160;</span>Naye arihokala achere kunena, poo mut'u ariyekala adzambola nyumbani kwa ye mubomu wa sinagogi na akimwamba Jairo, “Ye musichanao be adzamarigizika, kwa vizho k'ahana haja ya kumubudzya ye mwalimu.”   <span class="verse" id="V50">50&#160;</span>Jesu arihosikira vivi wamwamba Jairo, “Tha usogohe bewe, kuluhira thuwe naye andahola.”   </div><div class='p'> <span class="verse" id="V51">51&#160;</span>Bai Jesu arihofika kuko mudzini kwa Jairo, k'aruhusire mut'u yoyosi mungine angire mumo hasihokala P'et'ero, Johana, na Jakobu hamwenga na ye bimut'u na mimut'u.   <span class="verse" id="V52">52&#160;</span><a href="#FN14" class="notemark"><span class="popup">8:52 Joh 11:11-13</span></a>Wakathi uwo o at'u osini were manapiga k'ululu na kurira. Jesu arihoona vizho akiambira, “Musirire bule, ye muhoho k'afwere bule, arere thu.”   <span class="verse" id="V53">53&#160;</span>At'u makimutseka, mana were manamanya kukala ye musichana adzafwa.   <span class="verse" id="V54">54&#160;</span><a href="#FN15" class="notemark"><span class="popup">8:54 Mar 5:41</span></a>Bai Jesu akimugwira mukono akimwamba, “Muhoho, hedu uka!”   <span class="verse" id="V55">55&#160;</span>Rohoye ikiuya kaheri na haho henye akirungarara. Gonya Jesu akialagiza mamup'e ut'u wa kurya ye muhoho.   <span class="verse" id="V56">56&#160;</span><a href="#FN16" class="notemark"><span class="popup">8:56 Mar 7:36</span></a>Azhazie mangalala zhomu, ela Jesu akiambira masimwambire mut'u yoyosi gago gadzigohendeka.   </div><ul class='tnav'>
<li><a href='index.htm'>Luka</a></li>
<li><a href='LUK07.htm'>&lt;</a></li>
<li><a href='LUK.htm'>8</a></li>
<li><a href='LUK09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">8:2</a>
<span class="xo">8:2-3 </span><span class="xt">23:49, 55-56; 24:1-10; Math' 27:55-56, 61; 28:1, 8-10; Mar 15:40-41, 47; 16:1, 8</span></p>
<p class="x" id="FN2"><span class="notemark"></span><a class="notebackref" href="#V8">8:8</a>
<span class="xo">8:8 </span><span class="xt">Math' 11:15</span></p>
<p class="x" id="FN3"><span class="notemark"></span><a class="notebackref" href="#V10">8:10</a>
<span class="xo">8:10 </span><span class="xt">Isa 6:9; Math' 13:14-15</span></p>
<p class="x" id="FN4"><span class="notemark"></span><a class="notebackref" href="#V14">8:14</a>
<span class="xo">8:14 </span><span class="xt">1 T'imo 6:9-10</span></p>
<p class="x" id="FN5"><span class="notemark"></span><a class="notebackref" href="#V16">8:16</a>
<span class="xo">8:16 </span><span class="xt">11:33; Math' 5:15</span></p>
<p class="x" id="FN6"><span class="notemark"></span><a class="notebackref" href="#V17">8:17</a>
<span class="xo">8:17 </span><span class="xt">12:2; Math' 10:26</span></p>
<p class="x" id="FN7"><span class="notemark"></span><a class="notebackref" href="#V18">8:18</a>
<span class="xo">8:18 </span><span class="xt">Math' 25:29</span></p>
<p class="x" id="FN8"><span class="notemark"></span><a class="notebackref" href="#V21">8:21</a>
<span class="xo">8:21 </span><span class="xt">11:28</span></p>
<p class="x" id="FN9"><span class="notemark"></span><a class="notebackref" href="#V24">8:24</a>
<span class="xo">8:24 </span><span class="xt">Zabu 89:10</span></p>
<p class="x" id="FN10"><span class="notemark"></span><a class="notebackref" href="#V28">8:28</a>
<span class="xo">8:28 </span><span class="xt">Mar 3:11</span></p>
<p class="x" id="FN11"><span class="notemark"></span><a class="notebackref" href="#V43">8:43</a>
<span class="xo">8:43 </span><span class="xt">Alaw 15:25-27</span></p>
<p class="x" id="FN12"><span class="notemark"></span><a class="notebackref" href="#V44">8:44</a>
<span class="xo">8:44 </span><span class="xt">Math' 9:20</span></p>
<p class="x" id="FN13"><span class="notemark"></span><a class="notebackref" href="#V48">8:48</a>
<span class="xo">8:48 </span><span class="xt">Math' 9:22</span></p>
<p class="x" id="FN14"><span class="notemark"></span><a class="notebackref" href="#V52">8:52</a>
<span class="xo">8:52 </span><span class="xt">Joh 11:11-13</span></p>
<p class="x" id="FN15"><span class="notemark"></span><a class="notebackref" href="#V54">8:54</a>
<span class="xo">8:54 </span><span class="xt">Mar 5:41</span></p>
<p class="x" id="FN16"><span class="notemark"></span><a class="notebackref" href="#V56">8:56</a>
<span class="xo">8:56 </span><span class="xt">Mar 7:36</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
