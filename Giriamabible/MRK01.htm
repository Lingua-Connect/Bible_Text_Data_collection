<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 1</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MAT28.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="main">
 <div class='mt2'>Uv̱oro Udzo here arizhouora  </div><div class='mt'>MARIKO  </div><div class='is'>Uthongodhyeri  </div><div class='ip'>Chuwo kiki cha Mariko ndo kifuti kahi za zhuwo zhosi vine visumurirazho dzulu za Uv̱oro Udzo. Chuwo kiki kinasumurira dzulu za miujiza ariyoihenda Jesu. Jesu arihoatsagula anafundzie ane wakwatya kare kuhenda miujiza. Kahi za ao mariohozwa, ni mut'u ariyekala ana p'ep'o (1:21-28), mutsedza wa Simoni (1:30-31), makundi ga at'u mariokala ni akongo na hatha mut'u ariyekala ana mahana (1:40-45).  </div><div class='ip'>Mariko kahi za chuwo kiki anafwanyesa kukala Jesu wahoza at'u kwa nguvu za Mulungu.  </div><div class='ip'>Ut'u ungine ni kwamba athumia a Kiyahudi makahala kumukubali Jesu. Vivi zhaahenda makwatye kulola kadzanya ka kumwalagira Jesu (11:18). P'ep'o nao were kila andihozhoga Jesu manakwatya kuthethema kwa kukala ao were manamanya kukala Jesu ni Mwana wa Mulungu, idzaho Jesu were k'aaruhusu mavinene bule vivi.  </div><div class='ip'>Chuwo kiki kithele miujiza ambayo yaangalaza o anafundzi a Jesu na hatha at'u osini, ela Mariko anaona muujiza mubomu, ni kuteswa na kwalagwa kwa Jesu. Mut'u wa kwandza ariyeng'alirwa ni muujiza uu ni yuyahu mubomu wa shikari a Kirumi ambaye arihomona Jesu anafwa ho musalabani waamba, “Mut'u yuyu were ni Mwana wa Mulungu jeri.” (15:39)  </div><div class='ip'>Kahi za chuwo kiki Mariko anaeleza manji dzulu za maadha ga Kiyahudi, vivi vinanyesa kukala chuwo kiki were chaorerwa at'u mario si Ayahudi na Amasihia mario si Ayahudi.  </div><div class='ip'>Kidza amalazho Mariko ni kwamba o mandioshoma chuwo kiki mangizwe nguvu na mamukuluhire Jesu kwamba aahoze kula kwa makongo gao. Mariko pia anamala kuambira o ashomi kukala kumuishira Mulungu si kit'u rahisi bule, kwa vizho kila amuthuwaye Jesu, suthi akale thayari kupata thabu hedu hatha kwalagwa here ye Jesu.  </div><div class='iot'>Maut'u garigo mumu  </div><div class='io'>Uv̱oro wa Johana Mubat'izaji 1:1-8  </div><div class='io'>Kubat'izwa na kujezwa kwa Jesu 1:9-13  </div><div class='io'>Jesu ko Galilaya 1:14–9:50  </div><div class='io'>Jesu anauka Galilaya na kwenda Jerusalemu 10:1-52  </div><div class='io'>Wiki ya mwisho ya Jesu 11:1–15:47  </div><div class='io'>Kufufuka kwa Jesu 16:1-8  </div><div class='io'>Jesu anaambolera anafundzie 16:9-20   
</div><div class='chapterlabel' id="V0"> 1</div><div class='s'>Johana anaathayarisha at'u </div> <div class='r'>Math'ayo 3:1-12; Luka 3:1-18; Johana 1:19-28  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">1:1 15:39; Aebu 2:3</span></a>Uu ndo Uv̱oro Udzo wa Jesu Masihi Mwana wa Mulungu.   <span class="verse" id="V2">2&#160;</span><a href="#FN2" class="notemark"><span class="popup">1:2 Mala 3:1; Kumbo 23:20; Math' 11:10; Luk 1:76; 7:27</span></a>Uv̱oro uu Udzo waandza here arizhokala nabii Isaya waora kukala Mulungu waamba,  </div><div class='q'>“Lola ninahuma mujumbe wangu mberezo,  </div><div class='q2'>andiyekutengezera ngirayo.   </div><div class='m'> <span class="verse" id="V3">3&#160;</span><a href="#FN3" class="notemark"><span class="popup">1:3 Isa 40:3</span></a>Mut'u iye analuta mumirowe ko nyika na kuamba,  </div><div class='q'>‘Mutengezereni ngira Bwana,  </div><div class='q2'>Mutengezereni ngira ya kugoloka.’ ”   </div><div class='p'> <span class="verse" id="V4">4&#160;</span><a href="#FN4" class="notemark"><span class="popup">1:4 Luk 3:3</span></a>Bai muhumwa yuyu were ni mut'u mumwenga aifwaye Johana Mubat'izaji naye waonewa ko nyika akikala anahubiri na kuamba, “Thubuni mubat'izwe, na Mulungu andamusamehe dambi zenu.”   <span class="verse" id="V5">5&#160;</span>Na at'u anji makwendamusirikiza Johana. At'u aa mambola jimbo ra Judea na wo mudziwe mubomu uifwao Jerusalemu. Nao maziungama dambi zao, na Johana akiabat'iza kahi za wo muho wa Jorodani.   <span class="verse" id="V6">6&#160;</span><a href="#FN5" class="notemark"><span class="popup">1:6 2 Athaw 1:8</span></a>Johana were valore ni ra nyoga za ngamira naye wadzifunga mukanda wa k'ingo mo chununi. Naye wakala akirya kw'eth'eth'e na uchi wa nyuchi.   </div><div class='p'> <span class="verse" id="V7">7&#160;</span>Naye kahi za kuhubirikwe waamba, “Kunadza mut'u mwenye cheo kuriko mimi nyuma zangu. Mimi sifika hatha mut'u wa kumuvula virahuzhe.   <span class="verse" id="V8">8&#160;</span>Mimi ninamubat'iza na madzi, ela iye andamubat'iza na Roho Mweri.”   </div><div class='s'>Jesu anabat'izwa </div> <div class='r'>Math'ayo 3:13-17; Luka 3:21-22  </div><div class='p'> <span class="verse" id="V9">9&#160;</span>Na kahi za siku zizo Jesu wakudza kula Nazareth'i kahi za jimbo ra Galilaya na Johana akimubat'iza kahi za wo muho wa Jorodani.   <span class="verse" id="V10">10&#160;</span>Na Jesu arihokala akumbolani mo madzini, akiona ko mulunguni kudzagunuka na Roho anatserera dzuluze here giya.   <span class="verse" id="V11">11&#160;</span><a href="#FN6" class="notemark"><span class="popup">1:11 Zabu 2:7; Isa 42:1; Mar 9:7; 12:6</span></a>Na kukimbola sauthi kula ko mulunguni ikiamba, “Uwe u Mwanangu muhendzwi, unifwahizaye.”   </div><div class='s'>Jesu anajezwa ni Shethani </div> <div class='r'>Math'ayo 4:1-11; Luka 4:1-13  </div><div class='p'> <span class="verse" id="V12">12&#160;</span>Na mara mwenga ye Roho Mweri akimuhendya ende nyika.   <span class="verse" id="V13">13&#160;</span>Akikala ko nyika siku mirongo mine, na Shethani wakala akimujeza. Nao malaika makikala manamuhumikira. Jesu were a hamwenga na nyama a tsakani ko nyika.   </div><div class='s'>Jesu anaandza kuhubiri ko Galilaya </div> <div class='r'>Math'ayo 4:12-17; Luka 4:14-15  </div><div class='p'> <span class="verse" id="V14">14&#160;</span>Bada ya Johana Mubat'izaji kugwirwa na kwangizwa jela, Jesu wakwenda ko jimbo ra Galilaya na achendahubiri Uv̱oro Udzo wa Mulungu.   <span class="verse" id="V15">15&#160;</span>Na Jesu waambira at'u vivi, “Wakathi uriwoambwa udzathimira na uthawali wa Mulungu udzafika hehi. Kwa vizho thubuni dambi zenu na muukuluhire wo Uv̱oro Udzo wa Mulungu.”   </div><div class='s'>Jesu anaambira avuvi mamuthuwe </div> <div class='r'>Math'ayo 4:18-22; Luka 5:1-11  </div><div class='p'> <span class="verse" id="V16">16&#160;</span>Siku mwenga Jesu arihokala ananenda mo k'anda-k'anda ya ziya ra Galilaya, waona avuhi airi, ambao were ni Simoni na nduguye ariyeifwa Anderea. Nao were manatsuha vimia zhao mo ziyani mavuhe makumba.   <span class="verse" id="V17">17&#160;</span>Jesu akiambira, “Nithuwani, nami nindamuhendya mukale avuhi a at'u.”   <span class="verse" id="V18">18&#160;</span><a href="#FN7" class="notemark"><span class="popup">1:18-20 Math' 8:21-22</span></a>Nao haho kwa haho, makiviricha zho vimia zhao na makimuthuwa.   </div><div class='p'> <span class="verse" id="V19">19&#160;</span>Gonya Jesu akisongera ho mbere vichache na akiaona Jakobu na Johana, ana a Zebedayo ma dauni mwao manafuma vimia zhao.   <span class="verse" id="V20">20&#160;</span>Naye ko kuaona thu, akiaiha. Bai ye mut'u na nduguye makimuricha babiyao Zebedayo na o at'u a kuhenda kukodisha mo dauni na makimuthuwa Jesu.   </div><div class='s'>Jesu anamboza mut'u p'ep'o </div> <div class='r'>Luka 4:31-37  </div><div class='p'> <span class="verse" id="V21">21&#160;</span>Bai Jesu na o anafundzie machenda kahi za mudzi wa Kaperinaumu, na irihofika siku ya Sabato, Jesu achangira kahi za sinagogi na akiandza kufundisha.   <span class="verse" id="V22">22&#160;</span><a href="#FN8" class="notemark"><span class="popup">1:22 Math' 7:28-29</span></a>Na lola o at'u mariomusikira mangalazwa zhomu ni go mafundishoge, kwani were k'afundisha dza here alimu a Sheria mafundishazho, ela were anafundisha here mut'u mwenye wadimi.   <span class="verse" id="V23">23&#160;</span>Saa iyo-iyo mumo sinagogini mukidza mut'u mwenye p'ep'o. Akipiga k'ululu,   <span class="verse" id="V24">24&#160;</span><a href="#FN9" class="notemark"><span class="popup">1:24 3:11</span></a>akiamba, “Unani naswi we Jesu wa Nazareth'i? Vidze udzire uhunonge-nonge? Ninamanya uwe u h'ani. Uwe u Mweringwa wa Mulungu!”   <span class="verse" id="V25">25&#160;</span>Kusikira vizho, Jesu akimuchemera ye p'ep'o, akimwamba, “Hedu nyamala kare na umwambole.”   <span class="verse" id="V26">26&#160;</span>Ye p'ep'o akimuthukusa ye mut'u zhomu zhenye, kuno anapiga k'ululu na kumwambola ye mut'u.   <span class="verse" id="V27">27&#160;</span>Na o at'u osini mo sinagogini makingalala na makiuzana-uzana makiamba, “Ut'u uno ni ut'u wani? Mut'u yuyu ana wadimi wa kualagiza p'ep'o mambole, na o p'ep'o manahenda vizho zhenye! Ni mafundisho masha gano hedu dze!”   <span class="verse" id="V28">28&#160;</span>Kwa vizho uv̱oro wa Jesu ukitsamuka haraka kila hat'u kahi za jimbo ra Galilaya.   </div><div class='s'>Jesu anahoza at'u anji </div> <div class='r'>Math'ayo 8:14-17; Luka 4:38-41  </div><div class='p'> <span class="verse" id="V29">29&#160;</span>Bai Jesu, na Jakobu, na Johana na anafundzie angine marihombola kahi za ro sinagogi thu, makwenda kare hatha nyumbani kwa Simoni na Anderea.   <span class="verse" id="V30">30&#160;</span>Vikara kuko, mutsedza wa Simoni wa kiche were a kitandani ana homa. Bai marihofika thu, Jesu achambirwa kare dzuluze.   <span class="verse" id="V31">31&#160;</span><a href="#FN10" class="notemark"><span class="popup">1:31 5:41</span></a>Jesu achenda hehi achendamugwira mukono, akimwaviza kurungarara. Na ro homa rikimuricha hatha akiandza kuahikirahikira.   <span class="verse" id="V32">32&#160;</span>Dzulo riro bada ya dzuwa kupothoka, akongo osi na o mariokala mapagawa ni p'ep'o marefwa kwa Jesu.   <span class="verse" id="V33">33&#160;</span>Na o at'u osi a wo mudzi wa Kaperinaumu makundzumanyika ho mulomoni ha yo nyumba.   <span class="verse" id="V34">34&#160;</span><a href="#FN11" class="notemark"><span class="popup">1:34 3:12</span></a>Bai Jesu akiahoza anji mariokala na makongo ga kila namuna, na achamboza at'u p'ep'o anji. Kidza o p'ep'o k'aap'ere kadzanya ka kunena, kwa kukala mere manamanya iye ni h'ani.   </div><div class='s'>Jesu anahubiri Galilaya ndzima </div> <div class='r'>Math'ayo 4:23-25; Luka 4:42-44  </div><div class='p'> <span class="verse" id="V35">35&#160;</span><a href="#FN12" class="notemark"><span class="popup">1:35 Luk 5:16</span></a>Madzach'a maitsi siku ya hiriye, Jesu wambola, akiuka achenda hat'u nyika hariho k'ahana mut'u na achendavoya.   <span class="verse" id="V36">36&#160;</span>Ndo Simoni na andziye makikwatya kumudengereka.   <span class="verse" id="V37">37&#160;</span>Marihomona makimwamba, “At'u osi manakumala kuryahu”   <span class="verse" id="V38">38&#160;</span>Ela Jesu akiadzigidzya akiamba, “Hindeni kahi za vidzidzi vingine virizho hehi na haha. Vinav̱irya nikahubiri mo vidzidzini namo, kwa kukala vizho ndo virizhonireha.”   </div><div class='p'> <span class="verse" id="V39">39&#160;</span><a href="#FN13" class="notemark"><span class="popup">1:39 Math' 4:23</span></a>Kwa vizho achenda kahi za Galilaya yosi, kuhubiri kahi za masinagogi na kumboza at'u p'ep'o.   </div><div class='s'>Jesu anahoza mut'u wa mahana </div> <div class='r'>Math'ayo 8:1-4; Luka 5:12-16  </div><div class='p'> <span class="verse" id="V40">40&#160;</span>Siku mwenga, hakidza mut'u wa mahana kwa Jesu, akipiga mavindi na akimuvoya akiamba, “Ukihendza unadima ukanihoza!”<a href="#FN14" class="notemark">*<span class="popup">1:40 Haha ro neno renye ra Kiyunani rinaamba, ‘kunitsusa.’ At'u a mahana were manahalirwa kukala ni achafu.</span></a>   <span class="verse" id="V41">41&#160;</span>Jesu akidzalwa ni mbazi na akigoloza mukono akimugut'a na akiamba, “Ninahendza, hola!”   <span class="verse" id="V42">42&#160;</span>Na go mahana gachangamika mara mwenga na akihola kamare.   <span class="verse" id="V43">43&#160;</span>Jesu akimwamba ye mut'u kukala ahauke kare na kidza akimukokot'era zhomu zhenye akimwamba,   <span class="verse" id="V44">44&#160;</span><a href="#FN15" class="notemark"><span class="popup">1:44 Alaw 14:2-32; Mar 7:36; Luk 17:14</span></a>“Vivi be usizhambire mut'u bule, ela enda ukamwanyese mulombi, gonya umboze sadaka ya ko kuholako, yo ariyolagiza Musa, ili kila mut'u amanye kukala udzahola jeri.”   <span class="verse" id="V45">45&#160;</span><a href="#FN16" class="notemark"><span class="popup">1:45 7:36</span></a>Ela ye mut'u achenda, na achendakwacha kuuvumisha wo uv̱oro kila hat'u. Lola, wanena zhomu hatha Jesu akikala k'adima kwenda kahi za mudzi vivi-vivi, hat'u ha vizho akikala kut'u kungine-kungine kuriko k'akuna at'u, ela hamwenga na vizho at'u makimudzirira kula kila hat'u.   </div><ul class='tnav'>
<li><a href='index.htm'>Mariko</a></li>
<li><a href='MAT28.htm'>&lt;</a></li>
<li><a href='MRK.htm'>1</a></li>
<li><a href='MRK02.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">1:1</a>
<span class="xo">1:1 </span><span class="xt">15:39; Aebu 2:3</span></p>
<p class="x" id="FN2"><span class="notemark"></span><a class="notebackref" href="#V2">1:2</a>
<span class="xo">1:2 </span><span class="xt">Mala 3:1; Kumbo 23:20; Math' 11:10; Luk 1:76; 7:27</span></p>
<p class="x" id="FN3"><span class="notemark"></span><a class="notebackref" href="#V3">1:3</a>
<span class="xo">1:3 </span><span class="xt">Isa 40:3</span></p>
<p class="x" id="FN4"><span class="notemark"></span><a class="notebackref" href="#V4">1:4</a>
<span class="xo">1:4 </span><span class="xt">Luk 3:3</span></p>
<p class="x" id="FN5"><span class="notemark"></span><a class="notebackref" href="#V6">1:6</a>
<span class="xo">1:6 </span><span class="xt">2 Athaw 1:8</span></p>
<p class="x" id="FN6"><span class="notemark"></span><a class="notebackref" href="#V11">1:11</a>
<span class="xo">1:11 </span><span class="xt">Zabu 2:7; Isa 42:1; Mar 9:7; 12:6</span></p>
<p class="x" id="FN7"><span class="notemark"></span><a class="notebackref" href="#V18">1:18</a>
<span class="xo">1:18-20 </span><span class="xt">Math' 8:21-22</span></p>
<p class="x" id="FN8"><span class="notemark"></span><a class="notebackref" href="#V22">1:22</a>
<span class="xo">1:22 </span><span class="xt">Math' 7:28-29</span></p>
<p class="x" id="FN9"><span class="notemark"></span><a class="notebackref" href="#V24">1:24</a>
<span class="xo">1:24 </span><span class="xt">3:11</span></p>
<p class="x" id="FN10"><span class="notemark"></span><a class="notebackref" href="#V31">1:31</a>
<span class="xo">1:31 </span><span class="xt">5:41</span></p>
<p class="x" id="FN11"><span class="notemark"></span><a class="notebackref" href="#V34">1:34</a>
<span class="xo">1:34 </span><span class="xt">3:12</span></p>
<p class="x" id="FN12"><span class="notemark"></span><a class="notebackref" href="#V35">1:35</a>
<span class="xo">1:35 </span><span class="xt">Luk 5:16</span></p>
<p class="x" id="FN13"><span class="notemark"></span><a class="notebackref" href="#V39">1:39</a>
<span class="xo">1:39 </span><span class="xt">Math' 4:23</span></p>
<p class="f" id="FN14"><span class="notemark">*</span><a class="notebackref" href="#V40">1:40</a>
<span class="fr">1:40 </span><span class="ft">Haha ro neno renye ra Kiyunani rinaamba, ‘kunitsusa.’ At'u a mahana were manahalirwa kukala ni achafu.</span></p>
<p class="x" id="FN15"><span class="notemark"></span><a class="notebackref" href="#V44">1:44</a>
<span class="xo">1:44 </span><span class="xt">Alaw 14:2-32; Mar 7:36; Luk 17:14</span></p>
<p class="x" id="FN16"><span class="notemark"></span><a class="notebackref" href="#V45">1:45</a>
<span class="xo">1:45 </span><span class="xt">7:36</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
