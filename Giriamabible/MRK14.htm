<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 14</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>Jesu anapangirwa njama ya kwalagwa </div> <div class='r'>Math'ayo 26:1-5; Luka 22:1-2; Johana 11:45-53  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">14:1-2 11:18</span></a>Bai were zisere siku mbiri ndo iryahu sikuk'uu ya P'asaka na ya Mikahe Iso Ts'ats'u ifike, nao o alombi abomu na alimu a Sheria makikala manamala ngira ya kilachu ya kumugwirira Jesu na mamwalage.   <span class="verse" id="V2">2&#160;</span>Makiambirana vivi, “Ut'u uu be nifusiuhende wakathi uu wa ii sikuk'uu, p'ore at'u makathinya bugwa.”   </div><div class='s'>Jesu anamwagirwa mafuha ga marashi </div> <div class='r'>Math'ayo 26:6-13; Johana 12:1-8  </div><div class='p'> <span class="verse" id="V3">3&#160;</span><a href="#FN2" class="notemark"><span class="popup">14:3 Luk 7:37-38</span></a>Makathi gago Jesu were a nyumbani mwa mut'u ariyeifwa Simoni Mahana ko Beth'ania. Vikara marihokala makuryani hakidza mwanamuche kuno adzatsukula ts'azi iriyotengezwa kula kwa iwe ra alabasita ya mafuha masafi ga marashi, nago were ni ga gali sana. Ye mwanamuche akihala yo ts'azi akibanda cho kifundiroche na akimumwagira Jesu go mafuha mo kitswani.   </div><div class='p'> <span class="verse" id="V4">4&#160;</span>At'u angine mariokala haho kudzaona vizho, k'aviafwahire bule kwani maamba, “Kuno be si kwanonga kuno?   <span class="verse" id="V5">5&#160;</span>Mafuha gaga kala gadzaguzwa gangambola zaidhi ya dinari magana mahahu na makagerwa masikini.” K'uzhona o at'u makikwatya kumudumulira ye mwanamuche.   </div><div class='p'> <span class="verse" id="V6">6&#160;</span>Ela Jesu arihoona vizho akiakanya akiamba, “Muricheni ye mwanamuche, mbona munamubudzya? Iye adzanihendera kit'u kidzo.   <span class="verse" id="V7">7&#160;</span>Masikini munao siku zosini. Bai kila muhendzaho munadima kuahendera zho muhendzazho, ela mimi bai k'amundakala nami siku zosini bule.   <span class="verse" id="V8">8&#160;</span>Adzahenda here adzizhodima, kwani adzahenda vizho anithayarishe kwa kuzikwa kwangu.   <span class="verse" id="V9">9&#160;</span>Nami namwambira ujeri kukala, zho adzizhohenda mwanamuche yuyu vivi rero, be vindathalwa na kukumbukirwa kila undihohubiriwa wo Uv̱oro Udzo kahi za urumwengu muzima.”   </div><div class='s'>Juda Isikariote anapanga kumusaliti Jesu </div> <div class='r'>Math'ayo 26:14-16; Luka 22:3-6  </div><div class='p'> <span class="verse" id="V10">10&#160;</span>Ndo Juda Isikariote, mumwenga wa aryahu anafundzi kumi na airi a Jesu akiuka na achendaambira o alombi abomu viryahu mangazhodima kumugwira Jesu kirahisi.   <span class="verse" id="V11">11&#160;</span>Na o alombi abomu marihosikira vivi makifwahirwa sana na makilagana naye kumup'a p'esa. Kwa vizho Juda Isikariote akiandza kumala nafasi mbidzo ya kumusalitira Jesu.   </div><div class='s'>Jesu anarya P'asaka na anafundzie </div> <div class='r'>Math'ayo 26:17-25; Luka 22:7-14, 21-23; Johana 13:21-30  </div><div class='p'> <span class="verse" id="V12">12&#160;</span><a href="#FN3" class="notemark"><span class="popup">14:12-26 Kumbo 12:1-14</span></a><a href="#FN4" class="notemark"><span class="popup">14:12 Kumbo 12:15-20</span></a>Bai siku ya kwandza ya sikuk'uu ya Mikahe Iso Ts'ats'u, ambayo ndo siku ya kutsindza ng'ondzi za sikuk'uu ya P'asaka, o anafundzi mamuza Jesu makiamba, “P'asaka ino undairyahi, fukakuthayarishire?”   </div><div class='p'> <span class="verse" id="V13">13&#160;</span>Arihosikira vizho Jesu akiahuma anafundzie airi akialagiza akiamba, “Endani hatha mumo mudzini nanwi mundathungana mwanamulume adzatsukula muthanga wa madzi. Vikara mundihomona, muthuweni nyuma   <span class="verse" id="V14">14&#160;</span>muhaka yo nyumba andiyongira. Muchangira mwambeni ye mwenye nyumba vivi, ‘Mwalimu adzaamba, cho chumba cha ajeni ambacho iye na anafundzie mandarya sikuk'uu ya P'asaka ni hicho?’   <span class="verse" id="V15">15&#160;</span>Andihosikira vizho andamwanyesa chumba kibomu cha gorofani kiricho kina kila kit'u. Bai mukichona kwatyani kupanga-panga mumo.”   </div><div class='p'> <span class="verse" id="V16">16&#160;</span>Kwa vizho o anafundzi airi machenda mo mudzini na makiona vizho arizho were Jesu adzaamba zhenye. Ndo makipanga-panga kwa ut'u wa yo sikuk'uu ya P'asaka.   </div><div class='p'> <span class="verse" id="V17">17&#160;</span><a href="#FN5" class="notemark"><span class="popup">14:17-21 Joh 13:2, 21-30</span></a>Na kurihokala kudzakala dziloni, Jesu achenda mo mudzini hamwenga na o anafundzie kumi na airi.   <span class="verse" id="V18">18&#160;</span><a href="#FN6" class="notemark"><span class="popup">14:18 Zabu 41:9</span></a>Marihokala madzakelesi na makuryani, Jesu akiamba, “Namwambira ujeri, mumwenga wenu ariye tha hunarya naye haha, andanisaliti.”   </div><div class='p'> <span class="verse" id="V19">19&#160;</span>Kusikira vizho o anafundzi makidzalwa ni kigondzi na makiuza mumwenga-mumwenga makiamba, “Vidze, ni mimi mwalimu?”   <span class="verse" id="V20">20&#160;</span>Jesu akiambira, “Iye ni mumwenga wa ninwi kumi na airi, iye atsotsaye muvureni hamwenga nami.   <span class="verse" id="V21">21&#160;</span>Ni jeri Mwana wa Mudamu anenda kare kamwe here Maoro gaambazho, ela shauriye iye mut'u amusalitiye! Vingakala baha kala k'azhalirwe.”   </div><div class='s'>Chakurya cha mwisho cha Jesu </div> <div class='r'>Math'ayo 26:26-30; Luka 22:14-20; 1 Akorintho 11:23-25  </div><div class='p'> <span class="verse" id="V22">22&#160;</span>Vikara marihokala makuryani, Jesu wahala mukahe akimboza muv̱era kwa Mulungu, gonya akiumogola-mogola akiap'a o anafundzie, akiamba, “Halani, uu ndo mwiri wangu.”   <span class="verse" id="V23">23&#160;</span><a href="#FN7" class="notemark"><span class="popup">14:23-24 1 Akor 10:16</span></a>Arihogonya kuap'a wo mukahe, akihala cho kikombe cha divai akimboza muv̱era kwa Mulungu, gonya akiap'a makinwa osini.   <span class="verse" id="V24">24&#160;</span><a href="#FN8" class="notemark"><span class="popup">14:24 Math' 26:28</span></a>Akiambira, “Ii ndo milatso yangu imwagikayo kwa ut'u wa at'u anji na inanyesa kilagane kisha kahi za Mulungu na mudamu.   <span class="verse" id="V25">25&#160;</span>Nami namwambira ujeri, sindanwa divai ii kaheri muhaka siku iyo nindihonwa divai mbisha kahi za uthawali wa Mulungu.”   <span class="verse" id="V26">26&#160;</span><a href="#FN9" class="notemark"><span class="popup">14:26 Luk 22:39; Joh 18:1</span></a>Gonya makiimba na makiuka kwenda Murima wa Mizeituni.   </div><div class='s'>Jesu ananena kimbere dzulu za P'et'ero andizhomukana </div> <div class='r'>Math'ayo 26:31-35; Luka 22:31-34; Johana 13:36-38  </div><div class='p'> <span class="verse" id="V27">27&#160;</span><a href="#FN10" class="notemark"><span class="popup">14:27 Zaka 13:7; Mar 14:50-52; Joh 16:32</span></a>Jesu akiambira anafundzie akiamba, “Usiku wa rero ninwi nyosi mundaniricha h'akiyangu. Kwani Maoro ganaamba, ‘Nindamupiga ye murisa na zo ng'ondzi zosi zindatsamukana.’   <span class="verse" id="V28">28&#160;</span><a href="#FN11" class="notemark"><span class="popup">14:28 16:7</span></a>Ela haho nikikala nidzafufulwa, nindamuthangulia kwenda Galilaya.”   </div><div class='p'> <span class="verse" id="V29">29&#160;</span>P'et'ero akimwamba, “Hatha kala osi mandakuricha, mimi sindakuricha ng'o!”   <span class="verse" id="V30">30&#160;</span><a href="#FN12" class="notemark"><span class="popup">14:30 14:72</span></a>Jesu akimwambira P'et'ero, “Simoni nakwambira ujeri, usiku wa rero kabila jogolo k'aridzaika k'ana mbiri, undanikana k'ana t'ahu.”   <span class="verse" id="V31">31&#160;</span>P'et'ero arihosikira vizho akinena kwa nguvu akiamba, “Hatha kala ni kufwa nanifwe, ela sindakukana ng'o!” Na o anafundzi angine nao makinena dza vizho.   </div><div class='s'>Jesu anavoya ko Geth'isemane </div> <div class='r'>Math'ayo 26:36-46; Luka 22:39-46  </div><div class='p'> <span class="verse" id="V32">32&#160;</span><a href="#FN13" class="notemark"><span class="popup">14:32-42 Luk 5:16; Aebu 5:7-8</span></a>Gonya Jesu na anafundzie machenda hat'u haifwaho Geth'isemane. Marihofika haho, akiambira o anafundzie akiamba, “Kelesini haha nami ninavoya haryahu.”   <span class="verse" id="V33">33&#160;</span>Akimuhala P'et'ero, Jakobu na Johana achenda nao. Wakathi uwo washononeka zhomu na kubudzyika moyo.   <span class="verse" id="V34">34&#160;</span>Akiambira o ahahu akiamba, “Ninashononeka zhomu moyoni mwangu hatha ni here nindiyefwa. Bai kalani haha muchese.”   <span class="verse" id="V35">35&#160;</span><a href="#FN14" class="notemark"><span class="popup">14:35 Joh 12:27</span></a>Gonya Jesu akiaricha o ano P'et'ero haho, ye akisongera mbere vichache. Achendagwa na moyo akivoya kwamba vichadimikika mateso gago gakire na k'anda.   <span class="verse" id="V36">36&#160;</span><a href="#FN15" class="notemark"><span class="popup">14:36 10:38; Math' 6:10; Joh 18:11; Aebu 10:9</span></a>Akiamba, “Aba! Baba! K'akuna ut'u usiwodimikika kwako. Bai navoya uniusire mateso gaga, ela navikale here uhendzazho uwe, visikale here nihendzazho mimi bule.”   </div><div class='p'> <span class="verse" id="V37">37&#160;</span>Gonya akiauyira o anafundzie na achendaathekeza marere. Kuona vizho akimwamba P'et'ero, “Simoni hatha urere kamare! Yani k'udima kukala matso ngaa saa mwenga?   <span class="verse" id="V38">38&#160;</span><a href="#FN16" class="notemark"><span class="popup">14:38 Aefe 6:18; Aebu 2:18</span></a>Chesani na muvoye sidze mukangira majezoni, kwani roho inahendza kamare, ela wo mwiri ni munyonge.”   <span class="verse" id="V39">39&#160;</span>Gonya akiuka kaheri kwendavoya, naye wavoya mavoyo dza gago ga chaho.   <span class="verse" id="V40">40&#160;</span>Naye arihoauyira achendaathekeza marere kaheri. K'amadimire kukala matso kwa wo uts'indzizi mariwokala nawo. Nao k'amapatire ra kumudzigidzya.   </div><div class='p'> <span class="verse" id="V41">41&#160;</span>Arihouka na kudza kaheri lwa hahu akidzaambira, “Muchere kulala na kudzioyeza? Vinathosha. Lolani wakathi wa Mwana wa Mudamu kusalitiwa kwa enye dambi udzafika.   <span class="verse" id="V42">42&#160;</span>H'aya ukani fwende. Siyu kare iye anisalitiye!”   </div><div class='s'>Jesu anagwirwa </div> <div class='r'>Math'ayo 26:47-56; Luka 22:47-53; Johana 18:3-12  </div><div class='p'> <span class="verse" id="V43">43&#160;</span>Bai arihokala achere kunena, poo, Juda mumwenga wa o anafundzi kumi na airi na kundi bomu ra at'u. Angine were madzatsukula mishu na angine were madzatsukula njogoma. At'u aa were mala kwa alombi abomu, na alimu a Sheria na athumia a Kiyahudi.   </div><div class='p'> <span class="verse" id="V44">44&#160;</span>Bai ye musaliti were adzaap'a muv̱ano kukala, “Ye nindiyemudonera nde mumumalaye, mugwireni na mwende naye ts'ini za urindzi mukali.”   <span class="verse" id="V45">45&#160;</span>Bai arihokudza achenda mara mwenga na akiamba, “Mwalimu,” gonya akimudonera.   <span class="verse" id="V46">46&#160;</span>Kudzaona vizho o at'u makimwangiza magandzani Jesu.   <span class="verse" id="V47">47&#160;</span>Na mumwenga wa aryahu mariokala maimire haho, akitsolola mushuwe na akimuthema muhumiki wa ye Mulombi mubomu mwenye akimutosa sikiro.   </div><div class='p'> <span class="verse" id="V48">48&#160;</span>Jesu akiauza o at'u akiamba, “Mbona mudzambola na mishu na njogoma kudzanigwira dza here mudzaogwira jambazi?   <span class="verse" id="V49">49&#160;</span><a href="#FN17" class="notemark"><span class="popup">14:49 Luk 19:47; 24:46</span></a>Kila siku nidzakala nikiima mbere yenu kahi za ro Hekalu kufundisha na k'amunigwirire? Ela gaga ganakala kwamba Maoro gathimire.”   <span class="verse" id="V50">50&#160;</span><a href="#FN18" class="notemark"><span class="popup">14:50-52 14:27</span></a>Bai o anafundzie osi makimuricha makichimbira.   </div><div class='p'> <span class="verse" id="V51">51&#160;</span>Vikara hakikala hana muvulana mumwenga ariyekala adzadzikut'a shuka ya kitani naye wakala anamala kumuthuwa Jesu, o at'u makijeza kumugwira naye,   <span class="verse" id="V52">52&#160;</span>ela akidziv̱itha, akiitsulusiza yo shuka ya kitani akichimbira huhu.   </div><div class='s'>Jesu a mbere za Baraza ra athumia </div> <div class='r'>Math'ayo 26:57-68; Luka 22:54-55, 63-71; Johana 18:13-14, 19-24  </div><div class='p'> <span class="verse" id="V53">53&#160;</span>Bai makimuthongozha Jesu hatha ko kwa Mulombi mubomu mwenye, kuriko were ndo kudzikokundzumanyika o alombi abomu, alimu a Sheria, na athumia angine a Kiyahudi.   <span class="verse" id="V54">54&#160;</span>Naye P'et'ero akimuthuwa nyuma kwa kure hatha haryahu muhalani ha ye Mulombi mubomu mwenye, bai akikelesi hamwenga na o arindzi a ye Mulombi mubomu mwenye na akikwatya kuoha moho.   </div><div class='p'> <span class="verse" id="V55">55&#160;</span>O alombi abomu na ro Baraza rosi ra athumia, mamala kosa ra kumwalagira Jesu, ela k'amapatire bule.   <span class="verse" id="V56">56&#160;</span><a href="#FN19" class="notemark"><span class="popup">14:56 Zabu 35:11</span></a>Anji mamboza ushahidhi wa ulongo, ela hatha vizho wo ushahidhi wao k'augwiranire kamare.   <span class="verse" id="V57">57&#160;</span>Angine maungarara makimboza ushahidhi wa ulongo dzulu za Jesu makiamba,   <span class="verse" id="V58">58&#160;</span><a href="#FN20" class="notemark"><span class="popup">14:58 15:29; Math' 26:61</span></a>“Famusikira anaamba vivi, ‘Nindaribanda-banda riri Hekalu ririroakwa ni at'u, nami nindaaka ringine risiroakwa ni at'u kwa siku t'ahu thu.’ ”   <span class="verse" id="V59">59&#160;</span>Hatha wo ushahidhi uwo nawo k'augwiranire bule.   </div><div class='p'> <span class="verse" id="V60">60&#160;</span>Ndo ye Mulombi mubomu mwenye akirungarara mbere za ro Baraza ra athumia na akimuza Jesu akiamba, “Mbona k'udzigidzya kit'u. Zho manenazho ano at'u ni jeri?”   <span class="verse" id="V61">61&#160;</span><a href="#FN21" class="notemark"><span class="popup">14:61 Akinyamala zii: Isa 53:7; Mar 15:3-5; Mwana wa Mulungu: 15:39</span></a>Ela Jesu akinyamala zii, k'adzigidzyire kit'u. Ye Mulombi mubomu mwenye akimuza kaheri, akiamba, “We ndiwe ye Masihi Mwana wa Mulungu?”   </div><div class='p'> <span class="verse" id="V62">62&#160;</span><a href="#FN22" class="notemark"><span class="popup">14:62 Zabu 110:1; Dani 7:13; Math' 22:44; 24:30; Mar 13:26; Luk 21:27</span></a>Jesu akidzigidzya akiamba, “Ee ndimi. Nanwi mundamona Mwana wa Mudamu akelesi mukono wa kurya wa Mulungu mwenye nguvu, na anadza kuno a dzulu za maingu ga ko dzulu.”   </div><div class='p'> <span class="verse" id="V63">63&#160;</span><a href="#FN23" class="notemark"><span class="popup">14:63-64 Math' 26:65</span></a>Kusikira vizho ye Mulombi mubomu mwenye akitharura nguwoze kwa kutsukirwa, akiamba, “Vino funa haja ya mashahidhi angine?   <span class="verse" id="V64">64&#160;</span>Nyosi mudzasikira zho amukufuruzho Mulungu. Vidze munaona baha humuhendedze be vino?” Na osi makikira luhande lumwenga lwa kuamba anav̱irya alagwe.   <span class="verse" id="V65">65&#160;</span><a href="#FN24" class="notemark"><span class="popup">14:65 Isa 50:6; 53:5; Luk 7:16</span></a>Angine o hatha makikwatya kumutsuhira mahe na makimufunga kizuzu, makimupiga makonde kuno manamwamba, “H'aya nena ni h'ani ye adziyekupiga?” Na o shikari makimuhala na makimupiga mahi.   </div><div class='s'>P'et'ero anamukana Jesu </div> <div class='r'>Math'ayo 26:69-75; Luka 22:56-62; Johana 18:15-18, 25-27  </div><div class='p'> <span class="verse" id="V66">66&#160;</span>P'et'ero were achere ko muhalani kwa ye Mulombi mubomu mwenye, hakidza muhendzi wa kazi wa kiche wa ye Mulombi mubomu.   <span class="verse" id="V67">67&#160;</span>Bai arihomona P'et'ero anaoha moho, wamulolat'o gonya akimwamba, “Uwe nawe udzakala u hamwenga na Jesu wa Nazareth'i?”   <span class="verse" id="V68">68&#160;</span>P'et'ero akikanaiza akiamba, “Simumanya, kwandza hatha go unenago k'aganing'alira.” Naye tw'ee achambola ko ndze ko muv̱iryani, na jogolo rikihenda hee.   </div><div class='p'> <span class="verse" id="V69">69&#160;</span>Ye musichana akimona haho naho na akikwatya kuambira ao mariokala maimire haho, akiamba, “Yuyu naye ni mumwenga waho.”   <span class="verse" id="V70">70&#160;</span>P'et'ero akiakanaiza kaheri, ela k'avitoere ao mariokala haho makimwamba P'et'ero, “Uwe be u mumwenga waho kamare, kwandza hatha kwenu ni Galilaya t'i.”   </div><div class='p'> <span class="verse" id="V71">71&#160;</span>Ndo P'et'ero akiandza kulani na kuapa, akiamba, “Hachi ya Mulungu kamare yuyu mut'u mumuhadzaye be simumanya.”   </div><div class='p'> <span class="verse" id="V72">72&#160;</span><a href="#FN25" class="notemark"><span class="popup">14:72 14:30</span></a>Haho henye jogolo rikiika lwa hiri na P'et'ero akikumbukira zho Jesu arizhokala adzamwambira kukala, “Kabila jogolo k'aridzaika k'ana mbiri, undanikana k'ana t'ahu.” P'et'ero arihoririkana vizho akiandza kurira kare kwa utsungu.   </div><ul class='tnav'>
<li><a href='index.htm'>Mariko</a></li>
<li><a href='MRK13.htm'>&lt;</a></li>
<li><a href='MRK.htm'>14</a></li>
<li><a href='MRK15.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">14:1</a>
<span class="xo">14:1-2 </span><span class="xt">11:18</span></p>
<p class="x" id="FN2"><span class="notemark"></span><a class="notebackref" href="#V3">14:3</a>
<span class="xo">14:3 </span><span class="xt">Luk 7:37-38</span></p>
<p class="x" id="FN3"><span class="notemark"></span><a class="notebackref" href="#V12">14:12</a>
<span class="xo">14:12-26 </span><span class="xt">Kumbo 12:1-14</span></p>
<p class="x" id="FN4"><span class="notemark"></span><a class="notebackref" href="#V12">14:12</a>
<span class="xo">14:12 </span><span class="xt">Kumbo 12:15-20</span></p>
<p class="x" id="FN5"><span class="notemark"></span><a class="notebackref" href="#V17">14:17</a>
<span class="xo">14:17-21 </span><span class="xt">Joh 13:2, 21-30</span></p>
<p class="x" id="FN6"><span class="notemark"></span><a class="notebackref" href="#V18">14:18</a>
<span class="xo">14:18 </span><span class="xt">Zabu 41:9</span></p>
<p class="x" id="FN7"><span class="notemark"></span><a class="notebackref" href="#V23">14:23</a>
<span class="xo">14:23-24 </span><span class="xt">1 Akor 10:16</span></p>
<p class="x" id="FN8"><span class="notemark"></span><a class="notebackref" href="#V24">14:24</a>
<span class="xo">14:24 </span><span class="xt">Math' 26:28</span></p>
<p class="x" id="FN9"><span class="notemark"></span><a class="notebackref" href="#V26">14:26</a>
<span class="xo">14:26 </span><span class="xt">Luk 22:39; Joh 18:1</span></p>
<p class="x" id="FN10"><span class="notemark"></span><a class="notebackref" href="#V27">14:27</a>
<span class="xo">14:27 </span><span class="xt">Zaka 13:7; Mar 14:50-52; Joh 16:32</span></p>
<p class="x" id="FN11"><span class="notemark"></span><a class="notebackref" href="#V28">14:28</a>
<span class="xo">14:28 </span><span class="xt">16:7</span></p>
<p class="x" id="FN12"><span class="notemark"></span><a class="notebackref" href="#V30">14:30</a>
<span class="xo">14:30 </span><span class="xt">14:72</span></p>
<p class="x" id="FN13"><span class="notemark"></span><a class="notebackref" href="#V32">14:32</a>
<span class="xo">14:32-42 </span><span class="xt">Luk 5:16; Aebu 5:7-8</span></p>
<p class="x" id="FN14"><span class="notemark"></span><a class="notebackref" href="#V35">14:35</a>
<span class="xo">14:35 </span><span class="xt">Joh 12:27</span></p>
<p class="x" id="FN15"><span class="notemark"></span><a class="notebackref" href="#V36">14:36</a>
<span class="xo">14:36 </span><span class="xt">10:38; Math' 6:10; Joh 18:11; Aebu 10:9</span></p>
<p class="x" id="FN16"><span class="notemark"></span><a class="notebackref" href="#V38">14:38</a>
<span class="xo">14:38 </span><span class="xt">Aefe 6:18; Aebu 2:18</span></p>
<p class="x" id="FN17"><span class="notemark"></span><a class="notebackref" href="#V49">14:49</a>
<span class="xo">14:49 </span><span class="xt">Luk 19:47; 24:46</span></p>
<p class="x" id="FN18"><span class="notemark"></span><a class="notebackref" href="#V50">14:50</a>
<span class="xo">14:50-52 </span><span class="xt">14:27</span></p>
<p class="x" id="FN19"><span class="notemark"></span><a class="notebackref" href="#V56">14:56</a>
<span class="xo">14:56 </span><span class="xt">Zabu 35:11</span></p>
<p class="x" id="FN20"><span class="notemark"></span><a class="notebackref" href="#V58">14:58</a>
<span class="xo">14:58 </span><span class="xt">15:29; Math' 26:61</span></p>
<p class="f" id="FN21"><span class="notemark"></span><a class="notebackref" href="#V61">14:61</a>
<span class="fr">14:61 </span><span class="ft">Akinyamala zii: Isa 53:7; Mar 15:3-5; Mwana wa Mulungu: 15:39</span></p>
<p class="x" id="FN22"><span class="notemark"></span><a class="notebackref" href="#V62">14:62</a>
<span class="xo">14:62 </span><span class="xt">Zabu 110:1; Dani 7:13; Math' 22:44; 24:30; Mar 13:26; Luk 21:27</span></p>
<p class="x" id="FN23"><span class="notemark"></span><a class="notebackref" href="#V63">14:63</a>
<span class="xo">14:63-64 </span><span class="xt">Math' 26:65</span></p>
<p class="x" id="FN24"><span class="notemark"></span><a class="notebackref" href="#V65">14:65</a>
<span class="xo">14:65 </span><span class="xt">Isa 50:6; 53:5; Luk 7:16</span></p>
<p class="x" id="FN25"><span class="notemark"></span><a class="notebackref" href="#V72">14:72</a>
<span class="xo">14:72 </span><span class="xt">14:30</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
