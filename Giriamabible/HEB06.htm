<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 6</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB05.htm'>&lt;</a></li>
<li><a href='HEB.htm'>6</a></li>
<li><a href='HEB07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='p'> <span class="verse" id="V1">1&#160;</span><a href="#FN1" class="notemark"><span class="popup">6:1 9:14</span></a>H'aya bai, nafugakire gago mafundisho ga kwandza-kwandza furigofundishwa dzulu za Masihi, na futhuwe mafundisho makomu garigo gandafukumaza. Fusigauyire bule garyahu mafundisho ga musinji. Na gaga ndo mafundisho ga musinji: Kudziutha na kuricha mahendo mai-mai, kumukuluhira Mulungu,   <span class="verse" id="V2">2&#160;</span><a href="#FN2" class="notemark"><span class="popup">6:2 Joh 3:25-26; Mahe 19:1-6</span></a>malagizo dzulu za kubat'izwa na kuikirwa mikono, kufufuka kwa at'u mariofwa, na hukumu ya kare na kare.   <span class="verse" id="V3">3&#160;</span>Na Mulungu akihendza, fundagathalala fukumale.   </div><div class='p'> <span class="verse" id="V4">4&#160;</span><a href="#FN3" class="notemark"><span class="popup">6:4-6 2:1-3; 5:8; 10:26-29; 12:25; Math' 12:31; 1 Joh 5:16</span></a>Kwani k'azhadimikika bule kwa at'u mariomukana Jesu na kumuricha Mulungu kamare, kuudzywa lusha madze mathubu kaheri. Kwa kukala ao ni at'u marioumanya ujeri, makithatha kigerwa cha Mulungu na makihokera Roho Mweri dza siswi.   <span class="verse" id="V5">5&#160;</span>H'aya zho mbai bai, ao mahokera neno ra Mulungu na makirithatha udzo wa kwakwe, kidza makimanya nguvu za urumwengu udzawo.   <span class="verse" id="V6">6&#160;</span>Ela hatha bada ya kuhokera maut'u gago gosi, o mamukane Jesu na kumuricha Mulungu kamare, mandakala manamusulubisha kaheri ye Mwana wa Mulungu, na kumuaibisha mbere za at'u, kasidi. Kwa vizho k'amadima kuudzywa lusha madze mathubu kaheri.   </div><div class='p'> <span class="verse" id="V7">7&#160;</span>Munda uriwo unapigwa ni v̱ula kwenda na unazhala mavuno gamalwago ni o ak'urima mariourima, Mulungu ni kuuhasa.   <span class="verse" id="V8">8&#160;</span><a href="#FN4" class="notemark"><span class="popup">6:8 Math' 13:7, 22</span></a>Ela kala undamera kimbiri na kidunga-dunga, munda uwo k'auna mana yoyosi, na k'aukure na kulaniwa ni Mulungu na mwishowe uhende kuochwa kamare.   </div><div class='p'> <span class="verse" id="V9">9&#160;</span>Asena, fukinena vivi, si kwamba vizho ndo vindizhokala kwenu, hatha. Siswi funa hakika kukala kuna maut'u madzo zaidhi gambolago kahi za uwo wokolwi wenu.   <span class="verse" id="V10">10&#160;</span><a href="#FN5" class="notemark"><span class="popup">6:10 10:32-34; 13:1; 1 Joh 4:7-12, 19-21</span></a>Kwani Mulungu ni muhachi na k'andasahau bule zho murizho hangu chaho hatha vivi, munaahumikira na kuanyesa mahendzo at'ue kwa ut'u wa kwakwe iye.   <span class="verse" id="V11">11&#160;</span>Fukahendza zhomu kukala, kila mumwenga wenu, akale na moyo uwo wa chadi, na uhakika wa kukala garyahu maut'u mugatharizago gandakamilika, muhaka mwisho.   <span class="verse" id="V12">12&#160;</span><a href="#FN6" class="notemark"><span class="popup">6:12 11:1-12; Luk 21:19</span></a>Musikale akaha bule, ela aigizeni ao mario kwa kukuluhira na kuvumirira kwao mandapata zho Mulungu arizholaga kukala andaap'a.   </div><div class='s'>Mulungu andathimiza vilaganezhe </div> <div class='p'> <span class="verse" id="V13">13&#160;</span><a href="#FN7" class="notemark"><span class="popup">6:13-14 Mwan 22:16-17; Aebu 11:12</span></a>Mulungu arihoika kilagane na Burahemu walaha kwa dzinare mwenye, mana were k'ahana mut'u mubomu kumukira iye, ariye were anadima kulaha kwa dzinare.   <span class="verse" id="V14">14&#160;</span>Bai waamba kukala, “Jeri wenye mimi nindakuhasa na niluhende lukolo lwa kwako lukale lubomu.”   <span class="verse" id="V15">15&#160;</span>Na Burahemu wavumirira hatha zho arizhokala Mulungu wamulaga kukala andamup'a, akivihokera jeri.   <span class="verse" id="V16">16&#160;</span><a href="#FN8" class="notemark"><span class="popup">6:16 Kumbo 22:11; Math' 5:34; 23:16-22</span></a>Mut'u akilaha, nikulaha kwa dzina ra mut'u ariye dzuluze, na kulaha kuko nikugonya k'anani zosi.   <span class="verse" id="V17">17&#160;</span>Na Mulungu were anamala kuahakikishira ao mandiohokera zho vilagane kukala k'andagaluza nia bule. Kwa vizho akilaha kukala andavihenda.   <span class="verse" id="V18">18&#160;</span><a href="#FN9" class="notemark"><span class="popup">6:18 Hesab 23:19</span></a>Kwa vizho Mulungu wahenda vit'u viri, waika kilagane na akilaha kukala andakithimiza. Na vizho vit'u viri k'avidima kugaluka, kwa kukala iye k'anena ulongo bule. Kwa ut'u uwo bai, siswi furiomuhendya akale ch'imbiriro yehu, funagerwa moyo zhomu kukala yo th'amaa furiyoikirwa mbere zehu be fuigwire ngwa kamare.   <span class="verse" id="V19">19&#160;</span><a href="#FN10" class="notemark"><span class="popup">6:19 3:6; Arum 5:5; Aebu 9:3</span></a>Uhakika uu furiwo nawo unahendya roho zehu zikale imara, salama, na zenye nguvu here dau ridzirogwaga nanga. Kidza uhakika uu undafulongoza hatha futhalale yo p'azia na fwangire kahi za ho hat'u haeri<a href="#FN11" class="notemark">*<span class="popup">6:19 Kahi za Hekalu ra Ayahudi kwere kuna p'azia iriyogazha hat'u haeri, na Hat'u Haeri Kukira Kueri Kosi. Hat'u Haeri Kukira Kueri Kosi kwere kwangira mulombi mubomu h'akeye.</span></a> ha Mulungu.   <span class="verse" id="V20">20&#160;</span><a href="#FN12" class="notemark"><span class="popup">6:20 4:14; Melikizedeki: Mwan 14:17-20; Zabu 110:4; Aebu 5:6, 10; 7:1-4</span></a>Jesu wafuthangulia kare kahi za ho hat'u haeri ha Mulungu kwa ut'u wehu siswi. Naye wahenda vizho bada ya kukala adzahendywa mulombi wehu mubomu wa kare na kare, mwenye ulombi karakara na wa Melikizedeki.<a href="#FN13" class="notemark">†<span class="popup">6:20 Ukihendza kumanya dzulu za Melikizedeki shoma ‘Maelezo ga maneno maalumu’ kuko mwisho.</span></a>   </div><ul class='tnav'>
<li><a href='index.htm'>Aeburania</a></li>
<li><a href='HEB05.htm'>&lt;</a></li>
<li><a href='HEB.htm'>6</a></li>
<li><a href='HEB07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">6:1</a>
<span class="xo">6:1 </span><span class="xt">9:14</span></p>
<p class="x" id="FN2"><span class="notemark"></span><a class="notebackref" href="#V2">6:2</a>
<span class="xo">6:2 </span><span class="xt">Joh 3:25-26; Mahe 19:1-6</span></p>
<p class="x" id="FN3"><span class="notemark"></span><a class="notebackref" href="#V4">6:4</a>
<span class="xo">6:4-6 </span><span class="xt">2:1-3; 5:8; 10:26-29; 12:25; Math' 12:31; 1 Joh 5:16</span></p>
<p class="x" id="FN4"><span class="notemark"></span><a class="notebackref" href="#V8">6:8</a>
<span class="xo">6:8 </span><span class="xt">Math' 13:7, 22</span></p>
<p class="x" id="FN5"><span class="notemark"></span><a class="notebackref" href="#V10">6:10</a>
<span class="xo">6:10 </span><span class="xt">10:32-34; 13:1; 1 Joh 4:7-12, 19-21</span></p>
<p class="x" id="FN6"><span class="notemark"></span><a class="notebackref" href="#V12">6:12</a>
<span class="xo">6:12 </span><span class="xt">11:1-12; Luk 21:19</span></p>
<p class="x" id="FN7"><span class="notemark"></span><a class="notebackref" href="#V13">6:13</a>
<span class="xo">6:13-14 </span><span class="xt">Mwan 22:16-17; Aebu 11:12</span></p>
<p class="x" id="FN8"><span class="notemark"></span><a class="notebackref" href="#V16">6:16</a>
<span class="xo">6:16 </span><span class="xt">Kumbo 22:11; Math' 5:34; 23:16-22</span></p>
<p class="x" id="FN9"><span class="notemark"></span><a class="notebackref" href="#V18">6:18</a>
<span class="xo">6:18 </span><span class="xt">Hesab 23:19</span></p>
<p class="x" id="FN10"><span class="notemark"></span><a class="notebackref" href="#V19">6:19</a>
<span class="xo">6:19 </span><span class="xt">3:6; Arum 5:5; Aebu 9:3</span></p>
<p class="f" id="FN11"><span class="notemark">*</span><a class="notebackref" href="#V19">6:19</a>
<span class="fr">6:19 </span><span class="ft">Kahi za Hekalu ra Ayahudi kwere kuna p'azia iriyogazha hat'u haeri, na Hat'u Haeri Kukira Kueri Kosi. Hat'u Haeri Kukira Kueri Kosi kwere kwangira mulombi mubomu h'akeye.</span></p>
<p class="f" id="FN12"><span class="notemark"></span><a class="notebackref" href="#V20">6:20</a>
<span class="fr">6:20 </span><span class="ft">4:14; Melikizedeki: Mwan 14:17-20; Zabu 110:4; Aebu 5:6, 10; 7:1-4</span></p>
<p class="f" id="FN13"><span class="notemark">†</span><a class="notebackref" href="#V20">6:20</a>
<span class="fr">6:20 </span><span class="ft">Ukihendza kumanya dzulu za Melikizedeki shoma ‘Maelezo ga maneno maalumu’ kuko mwisho.</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
