<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Akorintho 14</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Akorintho</a></li>
<li><a href='1CO13.htm'>&lt;</a></li>
<li><a href='1CO.htm'>14</a></li>
<li><a href='1CO15.htm'>&gt;</a></li>
</ul>
<div class="main">
 
<div class='chapterlabel' id="V0"> 14</div><div class='s'>P'aulo ananena dzulu za kigerwa cha kunena na luga </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">14:1 13:8</span></a>Bai, sitani zhomu kwamba mukale na mahendzo. Kidza malani kwa chadi kukala mupate vigerwa zha Roho, na zaidhi sana kigerwa kiryahu cha unabii.   <span class="verse" id="V2">2&#160;</span><a href="#FN2" class="notemark"><span class="popup">14:2 12:10</span></a>Kwani mut'u anenaye na luga kahi za Roho nikukala ananena na Mulungu k'anena na at'u bule. K'akuna mut'u adimaye kumuelewa mut'u dza iye. Iye nikwangizwa nguvu ni Roho na akanena maut'u ga siri.   <span class="verse" id="V3">3&#160;</span>Ela mut'u ambozaye unabii, nikuajenga andziye, na kuangiza moyo na kuafariji.   <span class="verse" id="V4">4&#160;</span><a href="#FN3" class="notemark"><span class="popup">14:4 14:26</span></a>Mut'u anenaye na luga nikukala anadzijenga mwenye, ela mut'u ambozaye unabii nikukala anajenga kanisa zima.   </div><div class='p'> <span class="verse" id="V5">5&#160;</span><a href="#FN4" class="notemark"><span class="popup">14:5 Hesab 11:29</span></a>Vikara, ninahendza kila mumwenga wenu anene na luga, ela zaidhi ningahendza nyosi mukale na kigerwa cha kumboza unabii. Kwani iye ambozaye unabii ana mana zaidhi kukira ye anenaye na luga. Hatha simanya atafusiri bai ili kanisa rosi ripate kujengwa.   <span class="verse" id="V6">6&#160;</span>Ndugu zangu, nafuambe nidze ko kwenu gonya nidze ninene na luga musizozielewa, kundakala kuna faidha yani kwenu? Ela nikikala nadima kumugunulira, hedu nikamumanyisa, hedu nikamwambozera unabii, hedu nikamufundisha mundapata faidha.   <span class="verse" id="V7">7&#160;</span>H'aya halani mufano wa kivoti na kinubi, vit'u virizho k'avisoha, ela vinamboza miriro. Mut'u akipiga kivoti hedu kinubi, na amboze muriro mumwenga thuthuthu, undamanyadze kala anapiga wira wani?   <span class="verse" id="V8">8&#160;</span>H'e kala mut'u anapiga k'ululu kuambira at'u magwire maha, gonya akale k'andavihendat'o hatha at'u makavisikira, o at'u mandagwiradze maha bila kumanya madzaambwadze?   <span class="verse" id="V9">9&#160;</span>Na vizho ndo virizho hatha kwenu ninwi. Mut'u ukinena na andziyo kahi za luga masizozielewa, go manenogo gandakwenda na p'eho.   <span class="verse" id="V10">10&#160;</span>Vinadimika kukala kuna luga nyinji sana kahi za urumwengu uu, na kahi za zizo zosi k'ahana hatha mwenga iriyo k'aina mana.   <span class="verse" id="V11">11&#160;</span>Ela nikikala yo luga inenwayo mino siimanya, ye ainenaye nikukala kwangu ni mukidhyomo, na mimi nami ni mukidhyomo kwakwe iye.   <span class="verse" id="V12">12&#160;</span>Na vizho ndo virizho kwenu ninwi. Bai, kwa kukala muna hamu ya kupata vigerwa zha Roho, jezani zhomu mupate viryahu vidimazho kujenga kanisa rosi.   </div><div class='p'> <span class="verse" id="V13">13&#160;</span>Kwa vizho bai, iye anenaye na luga isiyomanyikana, naavoye apate nguvu za kutafusiri.   <span class="verse" id="V14">14&#160;</span>Kwani nikivoya na luga, roho yangu ndo ivoyayo ela akili yangu nikukala k'aiho bule.   <span class="verse" id="V15">15&#160;</span>Vikara hatha nihendadze be mut'u mino! Ra kuhenda ni riri: nindavoya na roho, ela kidza wakathi mungine nivoye na akili. Nindaimba na roho, ela kidza wakathi mungine niimbe na akili.   <span class="verse" id="V16">16&#160;</span><a href="#FN5" class="notemark"><span class="popup">14:16 H'aami: 2 Akor 1:20</span></a>Nahuambe unamboza muv̱era kwa Mulungu, be uumboze kahi za luga isiyoeleweka, mwandziyo asiyeelewa, andaambadze “H'aami!” kwa wo muv̱erao udziwolazha kala k'amanya unaambadze?   <span class="verse" id="V17">17&#160;</span>Hatha kala go mavoyogo kahi za wo muv̱era ni madzo dza dze kidza ye mwandziyo k'andafaidhi chochosi.   </div><div class='p'> <span class="verse" id="V18">18&#160;</span>Nina muv̱era na Mulungu kwa kukala ninanena na luga kumukira ninwi nyosi.   <span class="verse" id="V19">19&#160;</span>Ela kala ni kahi za kanisa, ni baha ninene maneno matsano gaelewekago, nifundishe angine, kuriko magana na magana ga maneno kahi za luga isiyoeleweka.   </div><div class='p'> <span class="verse" id="V20">20&#160;</span><a href="#FN6" class="notemark"><span class="popup">14:20 Aefe 4:14</span></a>Ndugu zangu, musikale na akili za kihoho bule. Kalani ana atsanga kahi za uthiriri, ela mukale na akili za kiut'u uzima.   <span class="verse" id="V21">21&#160;</span><a href="#FN7" class="notemark"><span class="popup">14:21 Isa 28:11-12; Kumbu 28:49</span></a>Kahi za sheria zhaorwa kukala, “Bwana anaamba, nindanena na at'u aa kahi za luga za akidhyomo, ela hatha bada ya vizho kidza k'amandanisikira bule.”   <span class="verse" id="V22">22&#160;</span>Kwa vizho bai, kigerwa cha kunena na luga si muv̱ano bule kwa at'u makuluhirao, ela ni muv̱ano kwa at'u masiokuluhira. Ela kigerwa cha kumboza unabii ni muv̱ano kwa aryahu makuluhirao, si muv̱ano kwa at'u masiokuluhira.   </div><div class='p'> <span class="verse" id="V23">23&#160;</span><a href="#FN8" class="notemark"><span class="popup">14:23 Mahe 2:13</span></a>Nahuambe mudzathunganana kanisa zima, na kila mut'u anene na luga, gonya hadze at'u masioelewa hedu masiokuluhira. Vidze, k'amandaamba muna vilalu?   <span class="verse" id="V24">24&#160;</span>Ela ninwi nyosi mukikala munamboza unabii, gonya mut'u asiyekuluhira hedu asiyeelewa adze, akisikira go maneno genu, nyosi mundahendya dambize ziikwe lwazu, na asikire hukumu.   <span class="verse" id="V25">25&#160;</span><a href="#FN9" class="notemark"><span class="popup">14:25 Isa 45:14; Joh 4:17-19</span></a>Andasikira siri zosi kahi za moyo wa kwakwe zinanenwa lwazu, naye andadzigwaga amuvoye Mulungu na anene mwenye aambe, “Dzamanya Mulungu a hamwenga nanwi jeri.”   </div><div class='s'>Tharathibu mbidzo kahi za kanisa </div> <div class='p'> <span class="verse" id="V26">26&#160;</span><a href="#FN10" class="notemark"><span class="popup">14:26 8:1; 12:7-10; 14:4; Aefe 4:11-13</span></a>Ndugu zangu, ut'u nimalao kunena ni uu: Mukithunganana hamwenga kumuvoya Mulungu, na mut'u mumwenga amboze wira, mungine amboze mafundisho, mungine amboze ugunulo kula kwa Mulungu, mungine anene na luga, na mungine amboze tafusiri ya kwakwe, zhosi vihendeni kwa ut'u wa kurijenga ro kanisa.   <span class="verse" id="V27">27&#160;</span>Kala kundakala na kunena na luga, namanene at'u airi na makizidhi sana ahahu. Na at'u ao masinene kwa wakathi mumwenga bule, namanene mumwenga-mumwenga, na mut'u mumwenga amboze tafusiri ya go gadzigonenwa.   <span class="verse" id="V28">28&#160;</span>Ela kala k'ahana mut'u wa kumboza tafusiri, ye muneni wa luga naanyamale kamare kahi za ro kanisa, naakanene h'akeye iye na Mulunguwe.   <span class="verse" id="V29">29&#160;</span><a href="#FN11" class="notemark"><span class="popup">14:29 Mahe 17:11; 1 Ath'es 5:21</span></a>Ambozi a unabii nao, namamboze airi hedu ahahu kuno angine o makale manapima go maneno gao.   <span class="verse" id="V30">30&#160;</span>Kala mut'u ananena gonya mut'u mungine ariye akelesi ahokere ugunulo kula kwa Mulungu, ye anenaye naanyamale kwandza asirikizwe iye adziyehokera ugunulo.   <span class="verse" id="V31">31&#160;</span>Kwa ngira ii, ninwi nyosi munadima kumboza unabii mumwenga-mumwenga, na nyosi mukafundishwa na mukangizwa nguvu.   <span class="verse" id="V32">32&#160;</span>Roho za manabii zithawalwa ni manabii enye,   <span class="verse" id="V33">33&#160;</span><a href="#FN12" class="notemark"><span class="popup">14:33 7:15</span></a>kwani Mulungu ni Mulungu wa dheri, si Mulungu wa fujo.  </div><div class='p'>Here virizho kahi za makanisa gosi ga at'u a Mulungu,   <span class="verse" id="V34">34&#160;</span><a href="#FN13" class="notemark"><span class="popup">14:34-35 11:3; Aefe 5:22; 1 T'imo 2:12</span></a>ache namanyamale kahi za kanisa. K'amana ruhusa ya kunena bule, ao namakale at'u a kutii here sheria iambazho.   <span class="verse" id="V35">35&#160;</span>Makikala mana ut'u wa kuuza, namakaauze alume ao midzini kwao. Kwani ni aibu muche kunena mbere za kanisa.   </div><div class='p'> <span class="verse" id="V36">36&#160;</span>Vidze, munaona rino neno ra Mulungu rambola ko kwenu? Hedu munaona kukala ndinwi ririromufikira h'akiyenu?   </div><div class='p'> <span class="verse" id="V37">37&#160;</span><a href="#FN14" class="notemark"><span class="popup">14:37 1 Joh 4:6</span></a>Chamba hana mut'u yoyosi adzionaye kukala ni nabii, hedu adzionaye kukala ana Roho, be naamanye kamare kukala gaga nigaorago be ni amuri kula kwa Mulungu.   <span class="verse" id="V38">38&#160;</span>Na kala gaga nigaorago be hana mut'u yoyosi ariye k'andagaona kit'u, iye naye k'andaonewa kit'u.   </div><div class='p'> <span class="verse" id="V39">39&#160;</span><a href="#FN15" class="notemark"><span class="popup">14:39 14:1, 5</span></a>Kwa vizho bai ndugu zangu, malani zhomu mukale na kigerwa cha kumboza unabii, ela kunena na luga nako musikukahaze bule.   <span class="verse" id="V40">40&#160;</span><a href="#FN16" class="notemark"><span class="popup">14:40 14:33</span></a>Ela kila kit'u nakihendwe kwa mupango na kwa ngira mbidzo.   </div><ul class='tnav'>
<li><a href='index.htm'>1 Akorintho</a></li>
<li><a href='1CO13.htm'>&lt;</a></li>
<li><a href='1CO.htm'>14</a></li>
<li><a href='1CO15.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">14:1</a>
<span class="xo">14:1 </span><span class="xt">13:8</span></p>
<p class="x" id="FN2"><span class="notemark"></span><a class="notebackref" href="#V2">14:2</a>
<span class="xo">14:2 </span><span class="xt">12:10</span></p>
<p class="x" id="FN3"><span class="notemark"></span><a class="notebackref" href="#V4">14:4</a>
<span class="xo">14:4 </span><span class="xt">14:26</span></p>
<p class="x" id="FN4"><span class="notemark"></span><a class="notebackref" href="#V5">14:5</a>
<span class="xo">14:5 </span><span class="xt">Hesab 11:29</span></p>
<p class="f" id="FN5"><span class="notemark"></span><a class="notebackref" href="#V16">14:16</a>
<span class="fr">14:16 </span><span class="ft">H'aami: 2 Akor 1:20</span></p>
<p class="x" id="FN6"><span class="notemark"></span><a class="notebackref" href="#V20">14:20</a>
<span class="xo">14:20 </span><span class="xt">Aefe 4:14</span></p>
<p class="x" id="FN7"><span class="notemark"></span><a class="notebackref" href="#V21">14:21</a>
<span class="xo">14:21 </span><span class="xt">Isa 28:11-12; Kumbu 28:49</span></p>
<p class="x" id="FN8"><span class="notemark"></span><a class="notebackref" href="#V23">14:23</a>
<span class="xo">14:23 </span><span class="xt">Mahe 2:13</span></p>
<p class="x" id="FN9"><span class="notemark"></span><a class="notebackref" href="#V25">14:25</a>
<span class="xo">14:25 </span><span class="xt">Isa 45:14; Joh 4:17-19</span></p>
<p class="x" id="FN10"><span class="notemark"></span><a class="notebackref" href="#V26">14:26</a>
<span class="xo">14:26 </span><span class="xt">8:1; 12:7-10; 14:4; Aefe 4:11-13</span></p>
<p class="x" id="FN11"><span class="notemark"></span><a class="notebackref" href="#V29">14:29</a>
<span class="xo">14:29 </span><span class="xt">Mahe 17:11; 1 Ath'es 5:21</span></p>
<p class="x" id="FN12"><span class="notemark"></span><a class="notebackref" href="#V33">14:33</a>
<span class="xo">14:33 </span><span class="xt">7:15</span></p>
<p class="x" id="FN13"><span class="notemark"></span><a class="notebackref" href="#V34">14:34</a>
<span class="xo">14:34-35 </span><span class="xt">11:3; Aefe 5:22; 1 T'imo 2:12</span></p>
<p class="x" id="FN14"><span class="notemark"></span><a class="notebackref" href="#V37">14:37</a>
<span class="xo">14:37 </span><span class="xt">1 Joh 4:6</span></p>
<p class="x" id="FN15"><span class="notemark"></span><a class="notebackref" href="#V39">14:39</a>
<span class="xo">14:39 </span><span class="xt">14:1, 5</span></p>
<p class="x" id="FN16"><span class="notemark"></span><a class="notebackref" href="#V40">14:40</a>
<span class="xo">14:40 </span><span class="xt">14:33</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
