<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 6</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jesu anav̱udhywa ko kwao kwenye </div> <div class='r'>Math'ayo 13:53-58; Luka 4:16-30  </div><div class='p'> <span class="verse" id="V1">1&#160;</span>Jesu akiuka kuuya mudzi wa kwao Nazareth'i iye hamwenga na anafundzie.   <span class="verse" id="V2">2&#160;</span><a href="#FN1" class="notemark"><span class="popup">6:2 Joh 7:15</span></a>Na irihofika siku ya Sabato, achangira sinagogini kufundisha. Anji mariomusikira mangalazwa ni go mafundisho hatha makikwatya kuuzana-uzana, “Maut'u gano gosi be tha wagapatahi? Na ni ulachu wani arougerwa mut'u yuno? Ni miujiza yani ariyothalwa aihende yuno?   <span class="verse" id="V3">3&#160;</span><a href="#FN2" class="notemark"><span class="popup">6:3 Joh 6:42</span></a>Vidze yuno si yuyahu fundhi wa kutsonga, mwana wa Maryamu? Na samba nduguze ni Jakobu, Jose, Juda na Simoni? Na nduguze a kiche samba fu hosi haha hehu?” Bai k'aviafahire.   </div><div class='p'> <span class="verse" id="V4">4&#160;</span><a href="#FN3" class="notemark"><span class="popup">6:4 Joh 4:44</span></a>Ela Jesu akiambira, “Nabii anaishimiwa kila hat'u isihokala kahi za ts'i ya kwao, na kahi za amanyie, na mudzini kwao.”   <span class="verse" id="V5">5&#160;</span>Na kuko bai k'ahendere miujiza yoyosi, isihokala waaikira mikono at'u achache mariokala ni akongo na akiahoza.   <span class="verse" id="V6">6&#160;</span>Jesu achangalazwa zhomu ni kutsakuluhira kwao. Gonya akidengereka mo midzi-midzi kufundisha.   </div><div class='s'>Jesu anaahuma anafundzie kumi na airi </div> <div class='r'>Math'ayo 10:5-15; Luka 9:1-6  </div><div class='p'> <span class="verse" id="V7">7&#160;</span>Siku mwenga Jesu waaiha aryahu anafundzi kumi na airi na akiahuma airi-airi. Akiap'a wadimi dzulu za p'ep'o akolo.   <span class="verse" id="V8">8&#160;</span>Akiambira masitsukule kit'u chochosi mo charoni, isihokala mudhath'a thu h'akeye. Masitsukule leu, hedu mukoba, hedu hatha p'esa zozosi mabindoni mwao.   <span class="verse" id="V9">9&#160;</span>Masivale k'andzu mbiri, ela mavale sapata.   <span class="verse" id="V10">10&#160;</span>“Hat'u mundihoambwa ‘Karibuni’ h'aya kalani kahi za nyumba iyo hatha mundihouka kut'u kuko.   <span class="verse" id="V11">11&#160;</span>Mwangiraho mudzini na o at'u masimwambe hatha ‘Karibuni’ hedu kumusirikiza bai hat'u haho haukeni kidza mukut'e-kut'e vumbi ra maguluni mwenu kunyesa kukala go gandigoapata k'amumo na mandamanya enye.”   </div><div class='p'> <span class="verse" id="V12">12&#160;</span>Kwa vizho o anafundzi makiuka kwendahubiri na kuambira at'u mariche mahendo gao mai na mathubu.   <span class="verse" id="V13">13&#160;</span><a href="#FN4" class="notemark"><span class="popup">6:13 Jako 5:14</span></a>Nao makwendamboza at'u p'ep'o anji na makiamwagira mafuha akongo anji na makiahoza.   </div><div class='s'>Johana Mubat'izaji anatoswa kitswa </div> <div class='r'>Math'ayo 14:1-12; Luka 9:7-9  </div><div class='p'> <span class="verse" id="V14">14&#160;</span><a href="#FN5" class="notemark"><span class="popup">6:14-15 8:28</span></a>Bai muthawali Herode akigasikira gosi gaga kwani dzina ra Jesu were ridzaenera kila hat'u hatha at'u angine were manaamba ni, “Johana Mubat'izaji, wafufuka, ndo hatha ana wadimi wa kuhenda maut'u mabomu-mabomu.”   <span class="verse" id="V15">15&#160;</span><a href="#FN6" class="notemark"><span class="popup">6:15 Luk 7:16</span></a>Angine o makikala manaamba, “Ni Elija” na angine makiamba, “Ni nabii dza here mumwenga wa o manabii a ho kapindi.”   </div><div class='p'> <span class="verse" id="V16">16&#160;</span>Ela Herode arihosikira vivi akiamba, “Iye ni Johana Mubat'izaji niriyemutosa kitswa, wafufuka!”   </div><div class='p'> <span class="verse" id="V17">17&#160;</span><a href="#FN7" class="notemark"><span class="popup">6:17-18 Alaw 18:16; 20:21; Luk 3:19-20</span></a>Kwani Herode were walagiza kukala Johana afungwe minyororo na angizwe jela. Vivi wavihenda kwa ut'u wa Herodia mwanamuche ariyekala Herode wamuhoka nduguye ariyekala anaifwa Filipu.   <span class="verse" id="V18">18&#160;</span>Kwani Johana Mubat'izaji wakala akimwambira Herode kukala, “Si hachi bule uwe kumuhala mukaza nduguyo.”   <span class="verse" id="V19">19&#160;</span>Vivi zhamuhendya Herodia akale na kitsukizi na akimala amwalage, ela k'azhadimire bule.   <span class="verse" id="V20">20&#160;</span>Kwani Herode wamwagoha Johana kwa kukala Johana were ni mut'u muhachi na mweri, kwa vizho akimurinda. Were kila arihomusirikiza anabudzyika moyo, ela hatha hamwenga na vizho were anahendza kusirikiza mafundishoge.   </div><div class='p'> <span class="verse" id="V21">21&#160;</span>Mwishowe, Herodia wapata mwanya wa kumwalaga Johana. Herode waasunga asenae sherehe ya siku ya kukumbukira kuzhalwakwe. Bai mut'u iye waalika at'u osi a zheo uthawalini, abomu a majeshi na abomu a yo ts'i ya Galilaya.   <span class="verse" id="V22">22&#160;</span>Ndo musichana wa Herodia akidzaavinira. Bai wavinat'o zhomu hatha Herode na ajenie makifwahirwa. K'uzhona zho muthawali Herode akimwamba ye musichana, “Nambira chochosi uhendzacho nami nindakup'a.”   <span class="verse" id="V23">23&#160;</span><a href="#FN8" class="notemark"><span class="popup">6:23 Esta 5:3, 6; 7:2</span></a>Akimulahira akimwamba, “Chochosi undichomala nindakup'a, hatha kala ni nusu ya uthawali wangu.”   </div><div class='p'> <span class="verse" id="V24">24&#160;</span>Ndo ye musichana akiuka kwendamuza mameye. Akiamba, “Nimale ut'u wani m'ama?” Ye mimut'u akimwamba, “Mala kitswa cha Johana Mubat'izaji.”   <span class="verse" id="V25">25&#160;</span>Ye musichana akiuya malo ko kwa muthawali achendamwamba, “Nahendza vivi kare unip'e kitswa cha Johana Mubat'izaji ndani za bunguu.”   </div><div class='p'> <span class="verse" id="V26">26&#160;</span>Kudzasikira vivi, Herode washononeka zhomu, ela kwa were adzalaha mbere za ajeni kukala kila andichomalwa andalazha k'adimire kumukahaza bule.   <span class="verse" id="V27">27&#160;</span>Kwa vizho bai akilagiza shikari mara mwenga achenda ko jela akakirehe cho kitswa cha Johana. Ye shikari achenda ko jela achendamutosa kitswa Johana,   <span class="verse" id="V28">28&#160;</span>akidza nacho ndani za bunguu, akidzamup'a ye musichana na ye musichana akikihala akimup'a ye mameye.   <span class="verse" id="V29">29&#160;</span>Badaye anafundzi a Johana marihosikira gaga makidzamuhala machendamuzika.   </div><div class='s'>Jesu anarisa at'u zaidhi ya alifu ts'ano </div> <div class='r'>Math'ayo 14:13-21; Luka 9:10-17; Johana 6:1-14  </div><div class='p'> <span class="verse" id="V30">30&#160;</span><a href="#FN9" class="notemark"><span class="popup">6:30 Luk 6:13; 10:17</span></a>Vikara o ahumwi a Jesu makiuya kula charo chao cha kuhubiri nao makidzamwambira viryahu marizhohubiri na marizhohenda.   <span class="verse" id="V31">31&#160;</span>Kwa ut'u wa at'u anji, ano manadza arya manauya, Jesu na anafundzie k'amadimire kurya. Bai Jesu akiambira o anafundzie, “Nahumbole-mbole vichache hedu fwende kut'u kwa h'akiyehu hukapate ngaa kudzioyeza.”   </div><div class='p'> <span class="verse" id="V32">32&#160;</span><a href="#FN10" class="notemark"><span class="popup">6:32-44 8:1-10</span></a>Kwa vizho machangira dauni ao kare na makiuka kwenda hat'u ha h'akiyao, kure na at'u.   <span class="verse" id="V33">33&#160;</span>Ela hatha hamwenga na vizho at'u anji maaona marihokala makuukani na makiamanya. Ndo makiuka malo kula midzi yosi kwenda ko arikokala Jesu na anafundzie manenda, nao makifika na mbere.   <span class="verse" id="V34">34&#160;</span><a href="#FN11" class="notemark"><span class="popup">6:34 Jere 10:21; Izik 34:5; Zaka 10:2; Math' 9:36; 14:14; 15:32; Mar 8:2</span></a>K'uzhona Jesu arihothima kula mo dauni akirona ro kundi bomu ra at'u, naye akiaonera mbazi kwa viryahu marizhokala ni here ng'ondzi zisizo na murisa. Bai akikwatya kuafundisha maut'u manji.   </div><div class='p'> <span class="verse" id="V35">35&#160;</span>Mutsana urihokala udzaenderera zhomu nako kunenda kutswani, o anafundzi makimwamba Jesu, “Hat'u haha be ni nyika zhomu nako kunatswa.   <span class="verse" id="V36">36&#160;</span>Kwa vizho baha uafumule aa at'u mende kahi za midzi na minda iriyo hehi na haha makadzigulire ut'u wowosi wa kurya.”   <span class="verse" id="V37">37&#160;</span>Naye Jesu arihombola kudzigidzya akiamba, “Ap'eni chakurya ninwi.” Ndo o anafundzie makimudzigidzya makimwamba, “Vidze unahendza hukagule mikahe ya kima cha dinari magana mairi at'u ano mathosheke kurya?”   <span class="verse" id="V38">38&#160;</span>Jesu akiauza akiamba, “Kwani vino muna mikahe mingahi? Hedu kaloleni,” machendalola na marihogonya kulola makimwambira, “Ni mitsano na makumba mairi.”   </div><div class='p'> <span class="verse" id="V39">39&#160;</span>Bai Jesu akiambira o anafundzie, “Ambireni o at'u madzigazhe vithundhu-vithundhu na makelesi ho nyasini.”   </div><div class='p'> <span class="verse" id="V40">40&#160;</span>Kwa vizho o at'u makikelesi, vithundhu-vithundhu zha at'u gana-gana na zha at'u mirongo mitsano-mitsano.   <span class="verse" id="V41">41&#160;</span>Gonya akihala yo mikahe mitsano na go makumba mairi, akilola dzulu mulunguni, akimboza muv̱era kwa Mulungu, gonya akiimogola-mogola yo mikahe na akiap'a o anafundzie maagazhire o at'u na go makumba mairi.   <span class="verse" id="V42">42&#160;</span>Nao osi makirya hatha makivilola.   <span class="verse" id="V43">43&#160;</span><a href="#FN12" class="notemark"><span class="popup">6:43 2 Athaw 4:43-44</span></a>Bai marihogonya kurya o anafundzi makitsola-tsola zho visiku-visiku zha mikahe na zha go makumba mairi virizhokala vidzasala, na makidzaza k'ahu kumi na mbiri.   <span class="verse" id="V44">44&#160;</span>Na isabu ya ao mariokala madzarya yo mikahe were ni at'u alifu ts'ano, alume.   </div><div class='s'>Jesu ananenda dzulu za madzi </div> <div class='r'>Math'ayo 14:22-33; Johana 6:15-21  </div><div class='p'> <span class="verse" id="V45">45&#160;</span>Bai o at'u marihogonya kurya thu, Jesu waalagiza o anafundzie mangire dauni na mavuke mathangulie kwenda Beth'isaida, kuno ye anaafumula o at'u.   <span class="verse" id="V46">46&#160;</span><a href="#FN13" class="notemark"><span class="popup">6:46 Luk 5:16</span></a>Arihogonya kulagana na o at'u, wakwenda murimani kwendavoya.   <span class="verse" id="V47">47&#160;</span>Dzulo ririhongira, dau rere ri kahikahi ya ro ziya, ela Jesu were achere ko ts'i furufu h'akeye.   <span class="verse" id="V48">48&#160;</span><a href="#FN14" class="notemark"><span class="popup">6:48 Ayub 9:8; Luk 24:28</span></a>Arihokala a kuko, akiaona o anafundzie manathabika kupiga makasia kwani lupeho lwere lunambola ko mendako. Bai urihofika wakathi wa jogolo ra kwandza kuika, akiambolera kuno ananenda dzulu za madzi. Akidzihendesha here anaakira.   <span class="verse" id="V49">49&#160;</span><a href="#FN15" class="notemark"><span class="popup">6:49 Luk 24:37</span></a>Ela o anafundzi marihomona ananenda dzulu ya madzi, makiona ni p'ep'o be o, makipiga k'ululu.   <span class="verse" id="V50">50&#160;</span>Kwani osi mamona, na makihondoka. Jesu akinena nao mara mwenga akiamba, “Sogoheni ndimi, musihondoke.”   <span class="verse" id="V51">51&#160;</span><a href="#FN16" class="notemark"><span class="popup">6:51 4:39</span></a>Gonya achangira mo dauni na lo luv̱utho lukihurira hu! O anafundzi makingalala kamare,   <span class="verse" id="V52">52&#160;</span><a href="#FN17" class="notemark"><span class="popup">6:52 8:16-18; Math' 16:7-9</span></a>kwa kukala hatha bada ya kuona wo muujiza wa mikahe kidza were k'amadzangwe kung'alirwat'o bule kwani zo akili zao zere zidzaziywa.   </div><div class='s'>Jesu anahoza akongo ko Genezarethi </div> <div class='r'>Math'ayo 14:34-36  </div><div class='p'> <span class="verse" id="V53">53&#160;</span>Bai Jesu na anafundzie makivuka ro ziya na makifika ts'i ya Genezarethi makirifunga kuko ro dau.   <span class="verse" id="V54">54&#160;</span>Marihokala manathima mo dauni at'u makimumanya kare ye Jesu.   <span class="verse" id="V55">55&#160;</span>Makiuka malo kuvisema kila hat'u, makikwatya kumuhirikira akongo mariokala madzaatsukula na vitanda, kila marihosikira a haho.   <span class="verse" id="V56">56&#160;</span><a href="#FN18" class="notemark"><span class="popup">6:56 Math' 9:20; Mahe 5:15</span></a>Naye Jesu, wangira kila hat'u kula vidzidzini, midzini, mindani na masokoni na at'u makimurehera akongo, makimuvoya magut'e hatha chamba ni ro pindo ra ro valore, na osi mariorigut'a mahola.   </div><ul class='tnav'>
<li><a href='index.htm'>Mariko</a></li>
<li><a href='MRK05.htm'>&lt;</a></li>
<li><a href='MRK.htm'>6</a></li>
<li><a href='MRK07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">6:2</a>
<span class="xo">6:2 </span><span class="xt">Joh 7:15</span></p>
<p class="x" id="FN2"><span class="notemark"></span><a class="notebackref" href="#V3">6:3</a>
<span class="xo">6:3 </span><span class="xt">Joh 6:42</span></p>
<p class="x" id="FN3"><span class="notemark"></span><a class="notebackref" href="#V4">6:4</a>
<span class="xo">6:4 </span><span class="xt">Joh 4:44</span></p>
<p class="x" id="FN4"><span class="notemark"></span><a class="notebackref" href="#V13">6:13</a>
<span class="xo">6:13 </span><span class="xt">Jako 5:14</span></p>
<p class="x" id="FN5"><span class="notemark"></span><a class="notebackref" href="#V14">6:14</a>
<span class="xo">6:14-15 </span><span class="xt">8:28</span></p>
<p class="x" id="FN6"><span class="notemark"></span><a class="notebackref" href="#V15">6:15</a>
<span class="xo">6:15 </span><span class="xt">Luk 7:16</span></p>
<p class="x" id="FN7"><span class="notemark"></span><a class="notebackref" href="#V17">6:17</a>
<span class="xo">6:17-18 </span><span class="xt">Alaw 18:16; 20:21; Luk 3:19-20</span></p>
<p class="x" id="FN8"><span class="notemark"></span><a class="notebackref" href="#V23">6:23</a>
<span class="xo">6:23 </span><span class="xt">Esta 5:3, 6; 7:2</span></p>
<p class="x" id="FN9"><span class="notemark"></span><a class="notebackref" href="#V30">6:30</a>
<span class="xo">6:30 </span><span class="xt">Luk 6:13; 10:17</span></p>
<p class="x" id="FN10"><span class="notemark"></span><a class="notebackref" href="#V32">6:32</a>
<span class="xo">6:32-44 </span><span class="xt">8:1-10</span></p>
<p class="x" id="FN11"><span class="notemark"></span><a class="notebackref" href="#V34">6:34</a>
<span class="xo">6:34 </span><span class="xt">Jere 10:21; Izik 34:5; Zaka 10:2; Math' 9:36; 14:14; 15:32; Mar 8:2</span></p>
<p class="x" id="FN12"><span class="notemark"></span><a class="notebackref" href="#V43">6:43</a>
<span class="xo">6:43 </span><span class="xt">2 Athaw 4:43-44</span></p>
<p class="x" id="FN13"><span class="notemark"></span><a class="notebackref" href="#V46">6:46</a>
<span class="xo">6:46 </span><span class="xt">Luk 5:16</span></p>
<p class="x" id="FN14"><span class="notemark"></span><a class="notebackref" href="#V48">6:48</a>
<span class="xo">6:48 </span><span class="xt">Ayub 9:8; Luk 24:28</span></p>
<p class="x" id="FN15"><span class="notemark"></span><a class="notebackref" href="#V49">6:49</a>
<span class="xo">6:49 </span><span class="xt">Luk 24:37</span></p>
<p class="x" id="FN16"><span class="notemark"></span><a class="notebackref" href="#V51">6:51</a>
<span class="xo">6:51 </span><span class="xt">4:39</span></p>
<p class="x" id="FN17"><span class="notemark"></span><a class="notebackref" href="#V52">6:52</a>
<span class="xo">6:52 </span><span class="xt">8:16-18; Math' 16:7-9</span></p>
<p class="x" id="FN18"><span class="notemark"></span><a class="notebackref" href="#V56">6:56</a>
<span class="xo">6:56 </span><span class="xt">Math' 9:20; Mahe 5:15</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
