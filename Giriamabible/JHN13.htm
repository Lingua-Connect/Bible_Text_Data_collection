<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Johana 13</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Johana</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="main">
 
<div class='chapterlabel' id="V0"> 13</div><div class='s'>Jesu anagesa nyayo za anafundzie </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">13:1 2:4</span></a>Bai kabila sikuk'uu ya P'asaka kuandza, Jesu wakala anamanya kukala wakathiwe wa kuuka urumwenguni na kuuya kwa Babaye udzafika. Naye waahendza aryahu mariokala a kwakwe kahi za urumwengu uu, waahendza vivi hatha mwisho.   </div><div class='p'> <span class="verse" id="V2">2&#160;</span><a href="#FN2" class="notemark"><span class="popup">13:2 12:4; Luk 22:3</span></a>Jesu na anafundzie were manarya chakurya cha dziloni. K'uzhona zho Shethani were adzawadzala moyo wa Juda mwana wa Simoni Isikariote kwamba amusaliti Jesu.   <span class="verse" id="V3">3&#160;</span><a href="#FN3" class="notemark"><span class="popup">13:3 3:35; 8:14</span></a>Jesu wamanya kukala Baba were adzamup'a nguvu zosi. Wamanya kukala wala kwa Mulungu na anauya kwa Mulungu.   <span class="verse" id="V4">4&#160;</span><a href="#FN4" class="notemark"><span class="popup">13:4-5 Luk 12:37</span></a>Bai Jesu akiuka ho mezani hakwe akivula nguwoye ya dzulu na akidzifunga kithambaa chununi.   <span class="verse" id="V5">5&#160;</span>Gonya achangiza madzi besenini na akiandza kugesa nyayo za o anafundzie na akizifurusha na cho kithambaa arichokala adzadzifunga chununi.   </div><div class='p'> <span class="verse" id="V6">6&#160;</span>Arihomufikira Simoni P'et'ero amugese nyayoze, P'et'ero akikahala, akiamba, “Vidze unanagesa nyayo uwe Bwana?”   <span class="verse" id="V7">7&#160;</span>Jesu akiamba, “Vivi k'umanya ninahendadze, ela undamanya badaye”   <span class="verse" id="V8">8&#160;</span>P'et'ero akiamba, “Hatha, k'undanagesa nyayo zangu bule.” Jesu akidzigidzya akimwamba, “Kala sindakwagesa be k'u mwanafundzi wangu.”   <span class="verse" id="V9">9&#160;</span>Simoni P'et'ero akiamba, “Bwana, kala ni vizho be usagese nyayo zangu thu-thu-thu, ela nagesa hatha mikono na kitswa changu!”   <span class="verse" id="V10">10&#160;</span><a href="#FN5" class="notemark"><span class="popup">13:10 15:3</span></a>Jesu akiamba, “Ye adziyeoga ni musafi kamare na k'ana haja ya kuoga kaheri isihokala nyayoze. Ela si nyosi murio mu asafi.”   <span class="verse" id="V11">11&#160;</span><a href="#FN6" class="notemark"><span class="popup">13:11 6:64, 70-71</span></a>Jesu wamanya andiyemusaliti ndo akiamba, “Si nyosi murio asafi.”   </div><div class='p'> <span class="verse" id="V12">12&#160;</span><a href="#FN7" class="notemark"><span class="popup">13:12-14 Math' 20:24-28; 23:8-12; Luk 22:27; 1 T'imo 5:10</span></a>Jesu arihogonya kuagesa nyayo zao, wavwala valore ra ndze na akiuya hat'uhe kahi za meza na akiuza, “Vidze munaelewa zho nidzizhomuhendera?   <span class="verse" id="V13">13&#160;</span>Munaniha Mwalimu na Bwana na munanena jeri kwani ndo nirizho.   <span class="verse" id="V14">14&#160;</span>Bai kala mimi Bwana na Mwalimu wenu nidzamwagesa nyayo zenu, ninwi nanwi munav̱irya mugesane nyayo zenu.   <span class="verse" id="V15">15&#160;</span><a href="#FN8" class="notemark"><span class="popup">13:15 1 Joh 2:6; Afil 2:5; 1 P'et 2:21</span></a>Mana nidzamwanyesa mufano ili muhende here nidzizhomuhendera.   <span class="verse" id="V16">16&#160;</span><a href="#FN9" class="notemark"><span class="popup">13:16 15:20; Math' 10:24</span></a>Ninamwambira ujeri wenye kukala, mutumwa k'adima kukala mubomu kumukira Bwanawe, hedu muhumwa kukala mubomu kuriko ye ariyemuhuma.   <span class="verse" id="V17">17&#160;</span><a href="#FN10" class="notemark"><span class="popup">13:17 Jako 1:25</span></a>Vikara murizho mudzamanya maut'u gaga, bai mundahaswa mundihogahenda.   <span class="verse" id="V18">18&#160;</span><a href="#FN11" class="notemark"><span class="popup">13:18 Zabu 41:9; Joh 17:12</span></a>Sinena kwa ninwi nyosi. Ninamanya aryahu nidzioatsagula. Ela Maoro lazima gathimire, gaambago, ‘Ye mut'u arerya chakurya nami wanigalukira.’   <span class="verse" id="V19">19&#160;</span><a href="#FN12" class="notemark"><span class="popup">13:19 8:24; 14:29; 16:4</span></a>Ninamwambira kare kabila k'avidzahendeka, kwamba vikihendeka mukuluhire kukala, mimi ndimi iye.   <span class="verse" id="V20">20&#160;</span><a href="#FN13" class="notemark"><span class="popup">13:20 Math' 10:40</span></a>Ninamwambira ujeri, mut'u amuhokeraye iye mut'u niriyemuhuma, ananihokera mimi, na iye anihokeraye mimi, anamuhokera iye ariyenihuma.”   </div><div class='s'>Njama ya Juda ya kumusaliti Jesu inatabiriwa </div> <div class='r'>Math'ayo 26:20-25; Mariko 14:17-21; Luka 22:21-23  </div><div class='p'> <span class="verse" id="V21">21&#160;</span>Bada ya kunena vivi Jesu akibudzyika zhomu na akinena lwazu-lwazu, akiamba, “Ninamwambira ujeri, mumwenga wenu andanisaliti.”   <span class="verse" id="V22">22&#160;</span>Anafundzi makilolana na kwangalala dzulu za ni h'ani ariyekala anaambwa.   <span class="verse" id="V23">23&#160;</span><a href="#FN14" class="notemark"><span class="popup">13:23 19:26; 20:2; 21:7, 20</span></a>Bai yuyahu mwanafundzi ariyehendzwa zaidhi ni Jesu were akelesi hehi naye.   <span class="verse" id="V24">24&#160;</span>Simoni P'et'ero akimufinyira dzitso kuamba, “Muze kala ananena dzulu za h'ani.”   <span class="verse" id="V25">25&#160;</span>Bai yuyahu mwanafundzi akisongera hehi na Jesu zaidhi na akiuza akiamba, “Ni h'ani Bwana?”   <span class="verse" id="V26">26&#160;</span>Jesu akidzigidzya akiamba, “Ye nindiyemup'a mukahe nindiokala nidzautsotsa mutsuzini ndeye.” Bai akihala kisiku cha mukahe, akikitsotsesha na akimup'a Juda mwana wa Simoni Isikariote.   <span class="verse" id="V27">27&#160;</span><a href="#FN15" class="notemark"><span class="popup">13:27 13:2</span></a>Juda arihohala wo mukahe, Shethani wamwangira. Jesu akiamba, “Kihende haraka cho umalacho kuhenda!”   <span class="verse" id="V28">28&#160;</span>Vikara k'ahana hatha mumwenga ho mezani ariyeelewa kwanoni Jesu wamwambira vivi Juda.   <span class="verse" id="V29">29&#160;</span><a href="#FN16" class="notemark"><span class="popup">13:29 12:6</span></a>Juda were nde mwiki wa wo mukoba wa p'esa, kwa vizho anafundzi angine makiona kukala Jesu were adzamwambira agule zho vimalikanazho kwa sherehe, hedu aap'e chochosi akiya.   <span class="verse" id="V30">30&#160;</span>Juda akihala wo mukahe na achenda ndze kare. Nako kwere ni usiku.   </div><div class='s'>Amuri mbisha </div> <div class='p'> <span class="verse" id="V31">31&#160;</span><a href="#FN17" class="notemark"><span class="popup">13:31-32 17:1</span></a>Bai bada ya Juda kuuka, Jesu akiamba, “Vikara Mwana wa Mudamu andap'ewa nguma. Na kukirira kwakwe, Mulungu andagerwa nguma.   <span class="verse" id="V32">32&#160;</span>Na kala Mulungu andagerwa nguma kukirira kwakwe, bai Mulungu andamup'a nguma Mwana wa Mudamu ndanimwe, na andahenda vizho haraka.   </div><div class='p'> <span class="verse" id="V33">33&#160;</span><a href="#FN18" class="notemark"><span class="popup">13:33 8:14</span></a>“Anangu, mut'u mimi sindakala nanwi muda mure. Mundanimala, ela ninamwambira kare zho nirizhoambira Ayahudi kukala, ‘k'amudima kudza kuko nendako.’   </div><div class='p'> <span class="verse" id="V34">34&#160;</span><a href="#FN19" class="notemark"><span class="popup">13:34 15:12, 17; 1 Joh 2:7-8; 3:11, 23; 4:11; 2 Joh 5-6</span></a>“Namup'a amuri mbisha: Hendzanani. Here nidzizhomuhendza, bai hendzanani.   <span class="verse" id="V35">35&#160;</span><a href="#FN20" class="notemark"><span class="popup">13:35 1 Joh 3:14</span></a>Mukihendzana, osi mandamanya kukala ninwi mu anafundzi angu jeri.”   </div><div class='s'>Jesu ananena kimbere dzulu za P'et'ero andizhomukana </div> <div class='r'>Math'ayo 26:31-35; Mariko 14:27-31; Luka 22:31-34  </div><div class='p'> <span class="verse" id="V36">36&#160;</span><a href="#FN21" class="notemark"><span class="popup">13:36 8:14; 21:19</span></a>Simoni P'et'ero akiuza, “Unendahi Bwana?” Jesu akidzigidzya akiamba, “K'udima kudza kare vivi ko nendako, ela undakudza badaye”   <span class="verse" id="V37">37&#160;</span>P'et'ero akiamba, “Bwana kwanoni sidima kukuthuwa vino kare? Ni thayari kufwa kwa ut'u wa uwe!”   <span class="verse" id="V38">38&#160;</span><a href="#FN22" class="notemark"><span class="popup">13:38 18:27</span></a>Jesu akiamba, “Vidze u thayari jeri kufwa kwa ut'u wa mimi? Nakwambira ujeri kabila jogolo k'aridzaika, undanikana k'ana t'ahu!”   </div><ul class='tnav'>
<li><a href='index.htm'>Johana</a></li>
<li><a href='JHN12.htm'>&lt;</a></li>
<li><a href='JHN.htm'>13</a></li>
<li><a href='JHN14.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">13:1</a>
<span class="xo">13:1 </span><span class="xt">2:4</span></p>
<p class="x" id="FN2"><span class="notemark"></span><a class="notebackref" href="#V2">13:2</a>
<span class="xo">13:2 </span><span class="xt">12:4; Luk 22:3</span></p>
<p class="x" id="FN3"><span class="notemark"></span><a class="notebackref" href="#V3">13:3</a>
<span class="xo">13:3 </span><span class="xt">3:35; 8:14</span></p>
<p class="x" id="FN4"><span class="notemark"></span><a class="notebackref" href="#V4">13:4</a>
<span class="xo">13:4-5 </span><span class="xt">Luk 12:37</span></p>
<p class="x" id="FN5"><span class="notemark"></span><a class="notebackref" href="#V10">13:10</a>
<span class="xo">13:10 </span><span class="xt">15:3</span></p>
<p class="x" id="FN6"><span class="notemark"></span><a class="notebackref" href="#V11">13:11</a>
<span class="xo">13:11 </span><span class="xt">6:64, 70-71</span></p>
<p class="x" id="FN7"><span class="notemark"></span><a class="notebackref" href="#V12">13:12</a>
<span class="xo">13:12-14 </span><span class="xt">Math' 20:24-28; 23:8-12; Luk 22:27; 1 T'imo 5:10</span></p>
<p class="x" id="FN8"><span class="notemark"></span><a class="notebackref" href="#V15">13:15</a>
<span class="xo">13:15 </span><span class="xt">1 Joh 2:6; Afil 2:5; 1 P'et 2:21</span></p>
<p class="x" id="FN9"><span class="notemark"></span><a class="notebackref" href="#V16">13:16</a>
<span class="xo">13:16 </span><span class="xt">15:20; Math' 10:24</span></p>
<p class="x" id="FN10"><span class="notemark"></span><a class="notebackref" href="#V17">13:17</a>
<span class="xo">13:17 </span><span class="xt">Jako 1:25</span></p>
<p class="x" id="FN11"><span class="notemark"></span><a class="notebackref" href="#V18">13:18</a>
<span class="xo">13:18 </span><span class="xt">Zabu 41:9; Joh 17:12</span></p>
<p class="x" id="FN12"><span class="notemark"></span><a class="notebackref" href="#V19">13:19</a>
<span class="xo">13:19 </span><span class="xt">8:24; 14:29; 16:4</span></p>
<p class="x" id="FN13"><span class="notemark"></span><a class="notebackref" href="#V20">13:20</a>
<span class="xo">13:20 </span><span class="xt">Math' 10:40</span></p>
<p class="x" id="FN14"><span class="notemark"></span><a class="notebackref" href="#V23">13:23</a>
<span class="xo">13:23 </span><span class="xt">19:26; 20:2; 21:7, 20</span></p>
<p class="x" id="FN15"><span class="notemark"></span><a class="notebackref" href="#V27">13:27</a>
<span class="xo">13:27 </span><span class="xt">13:2</span></p>
<p class="x" id="FN16"><span class="notemark"></span><a class="notebackref" href="#V29">13:29</a>
<span class="xo">13:29 </span><span class="xt">12:6</span></p>
<p class="x" id="FN17"><span class="notemark"></span><a class="notebackref" href="#V31">13:31</a>
<span class="xo">13:31-32 </span><span class="xt">17:1</span></p>
<p class="x" id="FN18"><span class="notemark"></span><a class="notebackref" href="#V33">13:33</a>
<span class="xo">13:33 </span><span class="xt">8:14</span></p>
<p class="x" id="FN19"><span class="notemark"></span><a class="notebackref" href="#V34">13:34</a>
<span class="xo">13:34 </span><span class="xt">15:12, 17; 1 Joh 2:7-8; 3:11, 23; 4:11; 2 Joh 5-6</span></p>
<p class="x" id="FN20"><span class="notemark"></span><a class="notebackref" href="#V35">13:35</a>
<span class="xo">13:35 </span><span class="xt">1 Joh 3:14</span></p>
<p class="x" id="FN21"><span class="notemark"></span><a class="notebackref" href="#V36">13:36</a>
<span class="xo">13:36 </span><span class="xt">8:14; 21:19</span></p>
<p class="x" id="FN22"><span class="notemark"></span><a class="notebackref" href="#V38">13:38</a>
<span class="xo">13:38 </span><span class="xt">18:27</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
