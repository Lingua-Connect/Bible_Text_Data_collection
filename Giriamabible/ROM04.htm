<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Arumi 4</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Arumi</a></li>
<li><a href='ROM03.htm'>&lt;</a></li>
<li><a href='ROM.htm'>4</a></li>
<li><a href='ROM05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Mufano wa kuluhiro ra Burahemu </div> <div class='p'> <span class="verse" id="V1">1&#160;</span>Vidze fuambedze dzulu za Burahemu, ariye babiyehu kwa maut'u ga mwiri? Vidze ye wavumbulani dzulu za maut'u gano?   <span class="verse" id="V2">2&#160;</span><a href="#FN1" class="notemark"><span class="popup">4:2 Jako 2:21</span></a>Kala ye Burahemu be wahendywa muhachi kwa ut'u wa mahendoge madzo ngere ana kit'u cha kudzionyera, ela si mbere za Mulungu.   <span class="verse" id="V3">3&#160;</span><a href="#FN2" class="notemark"><span class="popup">4:3 Mwan 15:6; Agal 3:6; Jako 2:23</span></a>Kwani Maoro ganaamba kukala, “Burahemu wamukuluhira Mulungu, na kwa ut'u uwo Mulungu akimuhendya muhachi.”   <span class="verse" id="V4">4&#160;</span>Mut'u akihenda kazi ya kurifwa, mariho ga kwakwe si zawadi bule, ni mushahara.   <span class="verse" id="V5">5&#160;</span>Ela mut'u amukuluhiraye ye Mulungu aahendyaye at'u ai makakala ahachi, Mulungu nikumuhendya muhachi kwa ut'u wa ro kuluhiro ra kwakwe si kwa ut'u wa mahendoge.   <span class="verse" id="V6">6&#160;</span><a href="#FN3" class="notemark"><span class="popup">4:6-8 Zabu 32:1-2</span></a>Na hatha haryahu muthawali Daudi arihonena kukala baha mut'u ariye Mulungu andamuhendya muhachi bila kulola mahendo ga kwakwe, were anaamba vizho.   <span class="verse" id="V7">7&#160;</span>Kwani iye wanena akiamba,  </div><div class='q'>“Baha ao mario Mulungu waasamehe dambi zao  </div><div class='q2'>na kuzifinikira kamare.   </div><div class='q'> <span class="verse" id="V8">8&#160;</span>Baha iye mut'u ariyesamehewa ni Mulungu  </div><div class='q2'>na dambize k'azindathalwa kaheri.”   </div><div class='m'> <span class="verse" id="V9">9&#160;</span><a href="#FN4" class="notemark"><span class="popup">4:9 Mwan 15:6</span></a>Vidze kuno kuhaswa arikokunena Daudi, were ni kwa at'u mariongizwa lwembeni h'akiyao hedu ni kwa hatha at'u mario k'amangizirwe lwembeni? Here fudzizhonena kare, Burahemu wahendywa muhachi kwa kumukuluhira Mulungu.   <span class="verse" id="V10">10&#160;</span>Kuhendywa muhachi kuku, be iye Burahemu k'akupatire bada ya kwangizwa lwembeni, ela wakupata wakathi arihokala k'adzangizwa lwembeni.   <span class="verse" id="V11">11&#160;</span><a href="#FN5" class="notemark"><span class="popup">4:11 Mwan 17:9-11; Agal 3:7; Arum 2:28-29</span></a>Burahemu wahendywa muhachi kwandza ndo badaye akingizwa lwembeni. Kwangizwa lwembeni kuku were ni muv̱ano na muhuri wa uhachi ariwoupata kwa kukuluhira, kabila ya kwangizwa lwembeni. Lengo ra Mulungu kumuhendya Burahemu muhachi kabila ya kwangizwa lwembeni, were ni kumuhendya akale baba wa osi mahendywao ahachi kwa kukuluhira bila kwangizwa lwembeni.   <span class="verse" id="V12">12&#160;</span><a href="#FN6" class="notemark"><span class="popup">4:12 Math' 3:9</span></a>Kidza Burahemu ni baba wa aryahu mariongizwa lwembeni, si kwa ut'u wa ko kwangizwa lwembeni kwao h'akeye, ela ni kwa ut'u wa zho maishizho kahi za kukuluhira dza zho babiyehu Burahemu arizhohenda kabila k'adzangizwa lwembeni.   </div><div class='p'> <span class="verse" id="V13">13&#160;</span><a href="#FN7" class="notemark"><span class="popup">4:13 Mwan 12:7; 22:17</span></a>Mulungu waika kilagane na Burahemu hamwenga na lukololwe kukala andaap'a urumwengu ukale wao. Kilagane kiki Mulungu k'achikire kwa kukala Burahemu were anathuwa Sheria, ela kwa kukala Burahemu wakuluhira, na Mulungu akimuhendya muhachi.   <span class="verse" id="V14">14&#160;</span><a href="#FN8" class="notemark"><span class="popup">4:14 Agal 3:18</span></a>Na kala cho kilagane cha Mulungu kindahokerwa ni o mathuwao Sheria kare, be ko kukuluhira kwa mudamu ni kwa bule, na kidza hatha cho kilagane cha Mulungu nacho k'akina mana yoyosi.   <span class="verse" id="V15">15&#160;</span><a href="#FN9" class="notemark"><span class="popup">4:15 3:20; 5:13, 20; 7:7-13; Agal 3:19</span></a>Sheria inareha k'oro za Mulungu. Ela hariho k'ahana Sheria at'u k'amadima kubanda Sheria bule.   </div><div class='p'> <span class="verse" id="V16">16&#160;</span><a href="#FN10" class="notemark"><span class="popup">4:16 Agal 3:7</span></a>Kwa vizho bai, kilagane cha Mulungu ni kilagane cha kuluhiro. Nazho zhakala vizho ili cho kilagane kikale zawadi na kihakikishirwe at'u osi a lukolo lwa Burahemu. Na k'akindakala kwa ao mathuwao Sheria h'akeye, ela kindakala hatha kwa ao makuluhirao dza zho arizhokuluhira Burahemu. Kwani Burahemu nde babiyehu hosi   <span class="verse" id="V17">17&#160;</span><a href="#FN11" class="notemark"><span class="popup">4:17-18 Mwan 15:5; 17:4-5; 2 Akor 1:9; Aebu 11:12, 19</span></a>here Maoro gaambazho, “Nidzakuhendya ukale baba wa mataifa manji.” Bai, mbere za iye Mulungu ariyemukuluhira, afufulaye vit'u virizhofwa na kuiha vit'u virizho k'aviko dza here kwamba vi kuko kare, Burahemu ni babiyehu.   <span class="verse" id="V18">18&#160;</span>Hat'u haho were k'ahana th'amaa kamare, ela Burahemu ye akikuluhira na akihenda th'amaa na kwa ut'u uwo akikala baba wa mataifa manji here Mulungu arizhomwamba kukala, “At'u a lukolo lwa kwako mandakala anji.”   <span class="verse" id="V19">19&#160;</span><a href="#FN12" class="notemark"><span class="popup">4:19-20 Mwan 17:1-6; Aebu 11:11</span></a>Wakathi uwo Burahemu were a hehi na kufisha miaka gana mwenga, kwa vizho were anamanya kukala k'adima kit'u kaheri na hatha muchewe Sera naye were ni t'asa. Ela vivi zhosi k'avimwalagire moyo Burahemu, iye waenderera kukuluhira thu.   <span class="verse" id="V20">20&#160;</span>Naye kwa kukala were anaona kilagane cha Mulungu, k'akuna ut'u wowosi uriwodima kumuhendya asikuluhire, ela kuluhiro ra kwakwe ramungiza nguvu na akimup'a nguma Mulungu.   <span class="verse" id="V21">21&#160;</span><a href="#FN13" class="notemark"><span class="popup">4:21 Mwan 18:14; Luk 1:37</span></a>Iye were ana uhakika kamare kukala Mulungu ana wadimi wa kuthimiza kilaganeche.   </div><div class='p'> <span class="verse" id="V22">22&#160;</span><a href="#FN14" class="notemark"><span class="popup">4:22 4:3; Mwan 15:6</span></a>Ndosa kukirira na ro kuluhiro ra kwakwe, Burahemu “akihendywa muhachi ni Mulungu.”   <span class="verse" id="V23">23&#160;</span><a href="#FN15" class="notemark"><span class="popup">4:23-24 10:9; 15:4</span></a>Maneno gago ga, “wahendywa muhachi” be k'agandhikirirwe iye h'akeye bule.   <span class="verse" id="V24">24&#160;</span>Maoro gago gandhikirwa hatha siswi furio funahendywa ahachi kwa kumukuluhira iye ariyemufufula Bwana wehu Jesu.   <span class="verse" id="V25">25&#160;</span><a href="#FN16" class="notemark"><span class="popup">4:25 Isa 53:4-5, 10; Arum 8:32-34; 1 Akor 15:17</span></a>Na iye Bwana wehu Jesu Masihi, ndiye ariyelazhwa kwa ut'u wa dambi zehu, na akifufulwa ili kwamba Mulungu afuhokere here at'u ahachi.   </div><ul class='tnav'>
<li><a href='index.htm'>Arumi</a></li>
<li><a href='ROM03.htm'>&lt;</a></li>
<li><a href='ROM.htm'>4</a></li>
<li><a href='ROM05.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">4:2</a>
<span class="xo">4:2 </span><span class="xt">Jako 2:21</span></p>
<p class="x" id="FN2"><span class="notemark"></span><a class="notebackref" href="#V3">4:3</a>
<span class="xo">4:3 </span><span class="xt">Mwan 15:6; Agal 3:6; Jako 2:23</span></p>
<p class="x" id="FN3"><span class="notemark"></span><a class="notebackref" href="#V6">4:6</a>
<span class="xo">4:6-8 </span><span class="xt">Zabu 32:1-2</span></p>
<p class="x" id="FN4"><span class="notemark"></span><a class="notebackref" href="#V9">4:9</a>
<span class="xo">4:9 </span><span class="xt">Mwan 15:6</span></p>
<p class="x" id="FN5"><span class="notemark"></span><a class="notebackref" href="#V11">4:11</a>
<span class="xo">4:11 </span><span class="xt">Mwan 17:9-11; Agal 3:7; Arum 2:28-29</span></p>
<p class="x" id="FN6"><span class="notemark"></span><a class="notebackref" href="#V12">4:12</a>
<span class="xo">4:12 </span><span class="xt">Math' 3:9</span></p>
<p class="x" id="FN7"><span class="notemark"></span><a class="notebackref" href="#V13">4:13</a>
<span class="xo">4:13 </span><span class="xt">Mwan 12:7; 22:17</span></p>
<p class="x" id="FN8"><span class="notemark"></span><a class="notebackref" href="#V14">4:14</a>
<span class="xo">4:14 </span><span class="xt">Agal 3:18</span></p>
<p class="x" id="FN9"><span class="notemark"></span><a class="notebackref" href="#V15">4:15</a>
<span class="xo">4:15 </span><span class="xt">3:20; 5:13, 20; 7:7-13; Agal 3:19</span></p>
<p class="x" id="FN10"><span class="notemark"></span><a class="notebackref" href="#V16">4:16</a>
<span class="xo">4:16 </span><span class="xt">Agal 3:7</span></p>
<p class="x" id="FN11"><span class="notemark"></span><a class="notebackref" href="#V17">4:17</a>
<span class="xo">4:17-18 </span><span class="xt">Mwan 15:5; 17:4-5; 2 Akor 1:9; Aebu 11:12, 19</span></p>
<p class="x" id="FN12"><span class="notemark"></span><a class="notebackref" href="#V19">4:19</a>
<span class="xo">4:19-20 </span><span class="xt">Mwan 17:1-6; Aebu 11:11</span></p>
<p class="x" id="FN13"><span class="notemark"></span><a class="notebackref" href="#V21">4:21</a>
<span class="xo">4:21 </span><span class="xt">Mwan 18:14; Luk 1:37</span></p>
<p class="x" id="FN14"><span class="notemark"></span><a class="notebackref" href="#V22">4:22</a>
<span class="xo">4:22 </span><span class="xt">4:3; Mwan 15:6</span></p>
<p class="x" id="FN15"><span class="notemark"></span><a class="notebackref" href="#V23">4:23</a>
<span class="xo">4:23-24 </span><span class="xt">10:9; 15:4</span></p>
<p class="x" id="FN16"><span class="notemark"></span><a class="notebackref" href="#V25">4:25</a>
<span class="xo">4:25 </span><span class="xt">Isa 53:4-5, 10; Arum 8:32-34; 1 Akor 15:17</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
