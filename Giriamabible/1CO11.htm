<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Akorintho 11</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Akorintho</a></li>
<li><a href='1CO10.htm'>&lt;</a></li>
<li><a href='1CO.htm'>11</a></li>
<li><a href='1CO12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='nb'> <span class="verse" id="V1">1&#160;</span><a href="#FN1" class="notemark"><span class="popup">11:1 4:16</span></a>Niigani mimi dza zho nimuigazho Masihi.   </div><div class='s'>Tharathibu ya alume na ache </div> <div class='p'> <span class="verse" id="V2">2&#160;</span><a href="#FN2" class="notemark"><span class="popup">11:2 2 Ath'es 2:15; 3:6</span></a>Ninamulika kwa kukala munanikumbukira kwa kila kit'u, kidza garyahu maut'u nirigomufundisha munagagwira dza zho nirizhomufundisha mimi.   <span class="verse" id="V3">3&#160;</span><a href="#FN3" class="notemark"><span class="popup">11:3 3:23; Mwan 3:16; Aefe 5:23</span></a>Ela ninamala mumanye kukala mulume nde kitswa cha muche, na Masihi nde kitswa cha alume osi, na Mulungu nde kitswa cha Masihi.   <span class="verse" id="V4">4&#160;</span>Kila mulume avoyaye, hedu ambozaye unabii kuno adzabiningiza kitswa, anaaibisha kitswache.   <span class="verse" id="V5">5&#160;</span>Na kila muche avoyaye, hedu kumboza unabii, kuno k'adzibiningizire chochosi kitswani mwakwe, anaaibisha kitswache. Kwani kuko kutsadzibiningiza kithambaa cha kitswani be ni karakara na kupiga lukwachu.<a href="#FN4" class="notemark">*<span class="popup">11:5 Siku zizo were ni aibu bomu muche kupigwa lukwachu.</span></a>   <span class="verse" id="V6">6&#160;</span>Kala mwanamuche k'andadzibiningiza kithambaa, naatose nyere. Ela kwa kukala kutosa nyere hedu kupiga lukwachu ni aibu, naavale cho kithambaa.   <span class="verse" id="V7">7&#160;</span><a href="#FN5" class="notemark"><span class="popup">11:7 Mwan 1:26-27</span></a>Mulume k'av̱irya kudzibiningiza kithambaa cha kitswa kwa kukala iye ni muhalano na nguma ya Mulungu. Ela muche ni nguma ya mulume.   <span class="verse" id="V8">8&#160;</span><a href="#FN6" class="notemark"><span class="popup">11:8-9 Mwan 2:18-23; 1 T'imo 2:13</span></a>Kwani mulume k'aumbirwe kula kwa muche bule, ela ni muche nde ariyeumbwa kula kwa mulume.   <span class="verse" id="V9">9&#160;</span>Kidza mulume k'aumbirwe kwa ut'u wa muche bule, ela ni muche nde ariyeumbwa kwa ut'u wa mulume.   <span class="verse" id="V10">10&#160;</span>Ndosa muche anav̱irya adzibiningize kithambaa cha kitswa. Uu ni muv̱ano wa kunyesa wadimi. Kidza ni ahende vizho kwa ut'u wa ao malaika.   <span class="verse" id="V11">11&#160;</span>Ela hatha hamwenga na vizho, kahi za Bwana, muche anamutegemea mulume, na mulume naye anamutegemea muche.   <span class="verse" id="V12">12&#160;</span>Mana here dza viryahu muche arizhoumbwa kula kwa mulume, mulume naye azhalwa ni ye muche. Na vit'u zhosi vilaa kwa Mulungu.   <span class="verse" id="V13">13&#160;</span>Vidze munaona ni karakara jeri mwanamuche avoye Mulungu bila kudzibiningiza kithambaa? Viloleni ninwi.   <span class="verse" id="V14">14&#160;</span>Kwani hatha kulengana na zho mudamu arizhoumbwa kidza munadima kumanya kukala nyere nyire zinamubandira ishima mulume.   <span class="verse" id="V15">15&#160;</span>Ela nyere nyire kwa muche ni ut'u wa kunyeth'era. Mana iye wajaliwa kukala na nyere zizo ili zimufinikire.   <span class="verse" id="V16">16&#160;</span>Kala kuna mut'u achereye na k'anani, nikahendza nimwambe kukala, siswi hamwenga na go makanisa ga Mulungu k'afuna adha ringine bule.   </div><div class='s'>P'aulo ananena dzulu za chakurya cha Bwana </div> <div class='r'>Math'ayo 26:26-29; Mariko 14:22-25; Luka 22:14-20  </div><div class='p'> <span class="verse" id="V17">17&#160;</span>Kahi za gaga malagizo nimalago kumup'a, simulika bule. Simulika kwa kukala, mukithunganana k'amujenga bule, hatha nikukala munavomola.   <span class="verse" id="V18">18&#160;</span><a href="#FN7" class="notemark"><span class="popup">11:18 1:10-11</span></a>Kwandza kamare, ninasikira kukala muthungananaho here kanisa k'amuna umwenga bule, munagazhana vikundi-vikundi. Na vivi nazhona here ni jeri.   <span class="verse" id="V19">19&#160;</span><a href="#FN8" class="notemark"><span class="popup">11:19 Kumbu 13:1-3; 1 Joh 2:19</span></a>Kwani suthi kukale na kugazhana kahi zenu, ili aryahu mario manahenda zho virizho ni karakara maoneke lwazu.   <span class="verse" id="V20">20&#160;</span>Mukithunganana munaamba munarya chakurya cha Bwana, ela cho muryacho si chakurya cha Bwana bule.   <span class="verse" id="V21">21&#160;</span>Kwani wakathi wa kurya k'amugazhirana bule, kila mumwenga anahala chakuryache mwenye arye. Na vivi vinaahendya angine mauke na ndzala, kuno angine o madzarea.   <span class="verse" id="V22">22&#160;</span><a href="#FN9" class="notemark"><span class="popup">11:22 Jako 2:5-6</span></a>Ii! K'amuna kwenu bule nwi? Ko k'amudima kurya na kunwa? Hedu munamala kuv̱udhya kanisa ra Mulungu na kuaaibisha aryahu masio kit'u? H'aya kahi za go munahendza nimwambedze? Vidze munahendza nimulike kwa gago? Hatha, sindamulika bule.   </div><div class='p'> <span class="verse" id="V23">23&#160;</span><a href="#FN10" class="notemark"><span class="popup">11:23-25 10:16; Math' 26:26-28</span></a>Kwani gago maut'u nirigomufundisha ninwi be nagagerwa ni Bwana, kukala usiku uwo ariwosalitiwa, Bwana Jesu wahala mukahe,   <span class="verse" id="V24">24&#160;</span>na arihokala adzagonya kulazha muv̱era akiumogola-mogola akiamba, “Uu ndo mwiri wangu umbozwao kwa ut'u wenu, kalani mukiurya kwa kunikumbukira mimi.”   <span class="verse" id="V25">25&#160;</span><a href="#FN11" class="notemark"><span class="popup">11:25 Kilagane kisha: Jere 31:31-34; Luk 22:20; 2 Akor 3:6; Aebu 8:6; Milatso: Kumbo 24:6-8; Aebu 9:12</span></a>Na bada ya kurya chakurya, akihala cho kikombe nacho akiamba, “Kikombe kiki ni kilagane kisha kiikwacho kwa milatso yangu. Na kila munwaho kahi za kikombe kiki, hendani vivi kwa kunikumbukira mimi.”   <span class="verse" id="V26">26&#160;</span><a href="#FN12" class="notemark"><span class="popup">11:26 Math' 26:29</span></a>Bai, kila wakathi muthungananaho na kurya mukahe uu na kunwa kikombe kiki, nikukala munatangaza kifwa cha Bwana muhaka haho andihokudzirira.   </div><div class='p'> <span class="verse" id="V27">27&#160;</span><a href="#FN13" class="notemark"><span class="popup">11:27 11:20-22; Aebu 10:29</span></a>Kwa ut'u uwo wenye bai, mut'u yoyosi andiyerya mukahe, hedu kunwa kikombe cha Bwana kahi za ngira isiyofwaha, andakala adzauhendera dambi mwiri na milatso ya Bwana.   <span class="verse" id="V28">28&#160;</span><a href="#FN14" class="notemark"><span class="popup">11:28 2 Akor 13:5</span></a>Kwa vizho kabila mut'u kurya mukahe hedu kunwa kikombe cha Bwana, ni hatha adzilole kwandza.   <span class="verse" id="V29">29&#160;</span>Kwani mut'u yoyosi andiyerya mukahe wa Bwana na kunwa kikombe cha Bwana bila kwangiza manani wo mwiri, andakala ni here anarya na kunwa hukumu ya Mulungu.   <span class="verse" id="V30">30&#160;</span>Ndosa anji enu ni akongo na k'amana matsiya ga mwanya, na angine mahenda kufwa kamare.   <span class="verse" id="V31">31&#160;</span>Ela fukidzilolat'o jeri, Mulungu k'andafuhukumu bule.   <span class="verse" id="V32">32&#160;</span><a href="#FN15" class="notemark"><span class="popup">11:32 Aebu 12:5-6; Ugun 3:19</span></a>Bwana akifuhukumu na kufwangiza akili, nikukala anavihenda vizho ili p'ore siswi fukahukumiwa hamwenga na urumwengu.   </div><div class='p'> <span class="verse" id="V33">33&#160;</span>Kwa vizho bai ndugu zangu, muthungananaho hamwenga kwa ut'u wa kurya chakurya cha Bwana, tharizanani.   <span class="verse" id="V34">34&#160;</span>Na kala mut'u ana ndzala, naaandze kurya ko kwao kwandza p'ore muthungananaho mukahukumiwa ni Mulungu.  </div><div class='p'>Garyahu maut'u mangine nindakudzamueleza haho nikidza.   </div><ul class='tnav'>
<li><a href='index.htm'>1 Akorintho</a></li>
<li><a href='1CO10.htm'>&lt;</a></li>
<li><a href='1CO.htm'>11</a></li>
<li><a href='1CO12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">11:1</a>
<span class="xo">11:1 </span><span class="xt">4:16</span></p>
<p class="x" id="FN2"><span class="notemark"></span><a class="notebackref" href="#V2">11:2</a>
<span class="xo">11:2 </span><span class="xt">2 Ath'es 2:15; 3:6</span></p>
<p class="x" id="FN3"><span class="notemark"></span><a class="notebackref" href="#V3">11:3</a>
<span class="xo">11:3 </span><span class="xt">3:23; Mwan 3:16; Aefe 5:23</span></p>
<p class="f" id="FN4"><span class="notemark">*</span><a class="notebackref" href="#V5">11:5</a>
<span class="fr">11:5 </span><span class="ft">Siku zizo were ni aibu bomu muche kupigwa lukwachu.</span></p>
<p class="x" id="FN5"><span class="notemark"></span><a class="notebackref" href="#V7">11:7</a>
<span class="xo">11:7 </span><span class="xt">Mwan 1:26-27</span></p>
<p class="x" id="FN6"><span class="notemark"></span><a class="notebackref" href="#V8">11:8</a>
<span class="xo">11:8-9 </span><span class="xt">Mwan 2:18-23; 1 T'imo 2:13</span></p>
<p class="x" id="FN7"><span class="notemark"></span><a class="notebackref" href="#V18">11:18</a>
<span class="xo">11:18 </span><span class="xt">1:10-11</span></p>
<p class="x" id="FN8"><span class="notemark"></span><a class="notebackref" href="#V19">11:19</a>
<span class="xo">11:19 </span><span class="xt">Kumbu 13:1-3; 1 Joh 2:19</span></p>
<p class="x" id="FN9"><span class="notemark"></span><a class="notebackref" href="#V22">11:22</a>
<span class="xo">11:22 </span><span class="xt">Jako 2:5-6</span></p>
<p class="x" id="FN10"><span class="notemark"></span><a class="notebackref" href="#V23">11:23</a>
<span class="xo">11:23-25 </span><span class="xt">10:16; Math' 26:26-28</span></p>
<p class="f" id="FN11"><span class="notemark"></span><a class="notebackref" href="#V25">11:25</a>
<span class="fr">11:25 </span><span class="ft">Kilagane kisha: Jere 31:31-34; Luk 22:20; 2 Akor 3:6; Aebu 8:6; Milatso: Kumbo 24:6-8; Aebu 9:12</span></p>
<p class="x" id="FN12"><span class="notemark"></span><a class="notebackref" href="#V26">11:26</a>
<span class="xo">11:26 </span><span class="xt">Math' 26:29</span></p>
<p class="x" id="FN13"><span class="notemark"></span><a class="notebackref" href="#V27">11:27</a>
<span class="xo">11:27 </span><span class="xt">11:20-22; Aebu 10:29</span></p>
<p class="x" id="FN14"><span class="notemark"></span><a class="notebackref" href="#V28">11:28</a>
<span class="xo">11:28 </span><span class="xt">2 Akor 13:5</span></p>
<p class="x" id="FN15"><span class="notemark"></span><a class="notebackref" href="#V32">11:32</a>
<span class="xo">11:32 </span><span class="xt">Aebu 12:5-6; Ugun 3:19</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
