<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 6</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jesu anakanya dzulu za kuhendza kuonewa </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">6:1 23:5</span></a>Jesu akienderera kufundisha akiamba, “Ukihenda ut'u udzo, usinyese at'u kukala udzahenda ut'u udzo, kwani ukidzanyesa Babayo wa mulunguni k'andakunosa chochosi.   <span class="verse" id="V2">2&#160;</span>Usendemwaviza mukiya, gonya ukapiga gunda, dza vizho at'u a kudzihendya mahendazho mumo ngira-ngira na masinagogini. Vizho zhosi manavihenda kwa manamala kulikwa, nami namwambira ujeri wenye kukala manoso gao gosi magonya kare kugapata.   <span class="verse" id="V3">3&#160;</span>Ela uchendamup'a kit'u mut'u mukiya be hatha wo mukonowo wa kumots'o kidza usimanye zho mukonowo wa kurya udzizhohenda.   <span class="verse" id="V4">4&#160;</span>Naye Babayo aonaye ga sirini andakunosa.”   </div><div class='s'>Jesu anafundisha dzulu za kuvoya </div> <div class='r'>Luka 11:1-4  </div><div class='p'> <span class="verse" id="V5">5&#160;</span>“Muvoyaho, musikale here at'u a kudzihendya mahendazho. Kazi yao ni kuima mathanoni hedu masinagogini ili maonewe ni at'u. Bai ujeri wenye at'u dza ao magonya kare kupata mariho gao.   <span class="verse" id="V6">6&#160;</span>Ela bai, uvoyaho, ngira nyumbani mwako ufunge muryango na umuvoye Babayo ariye sirini, naye kwa kukala anaona ga sirini, andakup'a zawadiyo.   <span class="verse" id="V7">7&#160;</span>Muvoyaho musihaye-haye bule, here at'u masiomumanya Mulungu mahendazho. Kwani o manaona makinena maneno manji ndo Mulungu andaasikira.   <span class="verse" id="V8">8&#160;</span><a href="#FN2" class="notemark"><span class="popup">6:8 6:32; Luk 12:30</span></a>Hatha, musihende vizho bule. Kwani ye Babiyenu be anamanya zho mumalazho hatha kabila k'amudzavoya.   <span class="verse" id="V9">9&#160;</span><a href="#FN3" class="notemark"><span class="popup">6:9 Izik 36:23</span></a>Bai muvoyaho, voyani vivi:  </div><div class='q'>Babiyehu uriye ko mulunguni,  </div><div class='q'>dzinaro narikale rieri,   </div><div class='q'> <span class="verse" id="V10">10&#160;</span><a href="#FN4" class="notemark"><span class="popup">6:10 4:17; 7:21; 12:50; 18:14; 21:31; 26:39-42; Mar 3:35; 14:36; Luk 22:42; Joh 4:34; 6:38-40; Mahe 21:14</span></a>Uthawaliwo naudze.  </div><div class='q'>Mahendzogo nagahendeke kuku ts'i,  </div><div class='q2'>here gahendekazho ko mulunguni.   </div><div class='q'> <span class="verse" id="V11">11&#160;</span><a href="#FN5" class="notemark"><span class="popup">6:11 6:24-34</span></a>Hup'e vivi rero chakurya chehu cha kuhuthosha.   </div><div class='q'> <span class="verse" id="V12">12&#160;</span><a href="#FN6" class="notemark"><span class="popup">6:12 6:15</span></a>Na uhusamehe makosa gehu,  </div><div class='q2'>here zho huasamehazho ao mahukoserao.   </div><div class='q'> <span class="verse" id="V13">13&#160;</span><a href="#FN7" class="notemark"><span class="popup">6:13 10:16-25; 24:3-28; Jako 1:12-15; Joh 17:15; 2 Ath'es 3:3; 2 T'imo 4:18</span></a>Na usihuhirike majezoni,  </div><div class='q2'>ela huokole na ye Mui.   </div><div class='p'> <span class="verse" id="V14">14&#160;</span><a href="#FN8" class="notemark"><span class="popup">6:14-15 5:24; Luk 6:37; Aefe 4:32</span></a>“Kwani mukiasamehe at'u mamukosao, na Babiyenu wa mulunguni naye andamusamehe makosa genu.   <span class="verse" id="V15">15&#160;</span><a href="#FN9" class="notemark"><span class="popup">6:15 18:35</span></a>Ela kala o at'u mamukoserao k'amundaasamehe, ye Babiyenu wa mulunguni naye k'andamusamehe bule.”   </div><div class='s'>Jesu anafundisha dzulu za kufunga na maut'u mangine-mangine </div> <div class='p'> <span class="verse" id="V16">16&#160;</span><a href="#FN10" class="notemark"><span class="popup">6:16-17 Isa 58:5; Math' 4:2; 9:14-15; 17:21; Mar 2:18; 9:29; Luk 2:37; 4:2; 5:33; 18:12; Mahe 13:2-3; 14:23; 2 Akor 6:5; 11:27</span></a>“Mufungaho musinyese kukala k'amuna furaha dza zho at'u a kudzihendya mahendazho. Kwani o be ni kukundza uso, ili mamanywe kukala madzafunga. Bai namwambira jeri wenye kukala ao mahokera manoso gao kare.   <span class="verse" id="V17">17&#160;</span>Ela ufungaho, oga uso, gonya udzihake mafuha,   <span class="verse" id="V18">18&#160;</span>ili at'u masimanye kukala udzafunga, isihokala Babayo ariye sirini. Bai kwa kukala iye anaona kahi za siri andakup'a zawadi.”   </div><div class='s'>Jesu anafundisha dzulu za kuika akiba mulunguni </div> <div class='r'>Luka 12:32-34  </div><div class='p'> <span class="verse" id="V19">19&#160;</span><a href="#FN11" class="notemark"><span class="popup">6:19 Jako 5:2-3</span></a>“Musiike akiba zenu kahi za urumwengu uu, zikariwa ni p'oho, na zikagwira k'anga, hedu aivi makadzaziiya.   <span class="verse" id="V20">20&#160;</span><a href="#FN12" class="notemark"><span class="popup">6:20 19:21; Mar 10:21; Luk 12:33</span></a>Hatha bule, ikani akiba zenu mulunguni. Mana kuko k'akuna p'oho a kuzirya, hedu k'anga ya kuzononga-nonga. Kidza k'akuna aivi madimao kubanda na kuziiya.   <span class="verse" id="V21">21&#160;</span>Kwani haho handihokala akibayo, ndo handihokala moyowo.”   </div><div class='p'> <span class="verse" id="V22">22&#160;</span>Bai Jesu waenderera kufundisha akiamba, “Matso ndo taa ra mwiri. Kwa vizho kala matsogo ni madzo, mwiriwo wosi nikudzala mulangaza.   <span class="verse" id="V23">23&#160;</span>Ela kala matsogo ni makongo, mwiriwo wosi nikwadzala kiza. Bai kala wo mulangaza ndani yenu udzagaluka kiza, kiza kicho be hatha k'akina mwandziwe bule.   <span class="verse" id="V24">24&#160;</span><a href="#FN13" class="notemark"><span class="popup">6:24-34 6:11</span></a>K'akuna adimaye kuahendera kazi mathajiri airi. Kwani akihenda vizho, andamuhendza mumwenga ela ye mungine andamumena. Mumwenga andamuhendera kaziye t'ot'ot'o, ela ye mungine andamuv̱udhya. K'amudima kumuhumikira Mulungu na kuno munahumikira mali.”   </div><div class='s'>Jesu anaambira anafundzie masihende wasiwasi bule </div> <div class='r'>Luka 12:22-31  </div><div class='p'> <span class="verse" id="V25">25&#160;</span><a href="#FN14" class="notemark"><span class="popup">6:25 Afil 4:6; 1 P'et 5:7</span></a>“Kwa ut'u uwo wenye bai, ninamwambira kukala musihende wasiwasi dzulu za maisha genu na miri yenu, kala mundaryani, hedu mundanwani, hedu mundavalani. Samba uzima udzakira chakurya, na mwiri nawo udzakira nguwo?   <span class="verse" id="V26">26&#160;</span><a href="#FN15" class="notemark"><span class="popup">6:26 10:29-31; Luk 12:6-7</span></a>Munawona wo unyama wa kubururuka? K'aurima, na k'auvuna ukangiza lutsagani bule, kidza Babiyenu wa mulunguni anaurisa. H'e seze ninwi murio muna kima kibomu kuukira uwo?   <span class="verse" id="V27">27&#160;</span>Ni h'ani kahi zenu adimaye kuhenda wasiwasi hatha akangeza ngaa saa mwenga kahi za maishage?   <span class="verse" id="V28">28&#160;</span>Na ni kwanoni muna wasiwasi dzulu za nguwo? Hedu lolani go maluwa ga vuweni zho gamerazho. K'agahenda kazi, hedu hatha kudzifumira nguwo.   <span class="verse" id="V29">29&#160;</span><a href="#FN16" class="notemark"><span class="popup">6:29 1 Athaw 10</span></a>Ela ninamwambira kukala, hatha Selemani na ushahawe wosi, kidza k'avwaliret'o dza gago maluwa.   <span class="verse" id="V30">30&#160;</span><a href="#FN17" class="notemark"><span class="popup">6:30-31 14:31</span></a>H'enwi at'u a kuluhiro thithe nwi! Kala Mulungu anadima kuzipamba zo nyasi za vuweni ambazo rero zi haha na machero zinatsufwa mohoni zishe, h'e seze nwi. Samba Mulungu andamuvika zaidhi?   <span class="verse" id="V31">31&#160;</span>Kwa vizho bai, musithapethape kuamba mundaryani, mundanwani, hedu mundavalani,   <span class="verse" id="V32">32&#160;</span><a href="#FN18" class="notemark"><span class="popup">6:32 6:8</span></a>kwani gago gosi ndo mamalago at'u masiomumanya Mulungu. Ela ninwi musithapethape, kwani Babiyenu wa mulunguni anamanya kare kukala maut'u gago gosi munagamala naye andamup'a.   <span class="verse" id="V33">33&#160;</span><a href="#FN19" class="notemark"><span class="popup">6:33 1 Athaw 3:11-14; Zabu 37:4-5</span></a>Ela umaleni uthawali wa kwakwe hamwenga na uhachiwe kwandza, na zho vingine zhosi mundangezezwa.   <span class="verse" id="V34">34&#160;</span><a href="#FN20" class="notemark"><span class="popup">6:34 Kumbo 16:4, 19-20</span></a>Bai kwa ut'u uwo wenye, musihende wasiwasi dzulu za maut'u ga machero, kwa kukala siku iyo ya machero be indadzihendera wasiwasi yenye. Kwani kila siku ina thabuze za kuthosha.”   </div><ul class='tnav'>
<li><a href='index.htm'>Math'ayo</a></li>
<li><a href='MAT05.htm'>&lt;</a></li>
<li><a href='MAT.htm'>6</a></li>
<li><a href='MAT07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">6:1</a>
<span class="xo">6:1 </span><span class="xt">23:5</span></p>
<p class="x" id="FN2"><span class="notemark"></span><a class="notebackref" href="#V8">6:8</a>
<span class="xo">6:8 </span><span class="xt">6:32; Luk 12:30</span></p>
<p class="x" id="FN3"><span class="notemark"></span><a class="notebackref" href="#V9">6:9</a>
<span class="xo">6:9 </span><span class="xt">Izik 36:23</span></p>
<p class="x" id="FN4"><span class="notemark"></span><a class="notebackref" href="#V10">6:10</a>
<span class="xo">6:10 </span><span class="xt">4:17; 7:21; 12:50; 18:14; 21:31; 26:39-42; Mar 3:35; 14:36; Luk 22:42; Joh 4:34; 6:38-40; Mahe 21:14</span></p>
<p class="x" id="FN5"><span class="notemark"></span><a class="notebackref" href="#V11">6:11</a>
<span class="xo">6:11 </span><span class="xt">6:24-34</span></p>
<p class="x" id="FN6"><span class="notemark"></span><a class="notebackref" href="#V12">6:12</a>
<span class="xo">6:12 </span><span class="xt">6:15</span></p>
<p class="x" id="FN7"><span class="notemark"></span><a class="notebackref" href="#V13">6:13</a>
<span class="xo">6:13 </span><span class="xt">10:16-25; 24:3-28; Jako 1:12-15; Joh 17:15; 2 Ath'es 3:3; 2 T'imo 4:18</span></p>
<p class="x" id="FN8"><span class="notemark"></span><a class="notebackref" href="#V14">6:14</a>
<span class="xo">6:14-15 </span><span class="xt">5:24; Luk 6:37; Aefe 4:32</span></p>
<p class="x" id="FN9"><span class="notemark"></span><a class="notebackref" href="#V15">6:15</a>
<span class="xo">6:15 </span><span class="xt">18:35</span></p>
<p class="x" id="FN10"><span class="notemark"></span><a class="notebackref" href="#V16">6:16</a>
<span class="xo">6:16-17 </span><span class="xt">Isa 58:5; Math' 4:2; 9:14-15; 17:21; Mar 2:18; 9:29; Luk 2:37; 4:2; 5:33; 18:12; Mahe 13:2-3; 14:23; 2 Akor 6:5; 11:27</span></p>
<p class="x" id="FN11"><span class="notemark"></span><a class="notebackref" href="#V19">6:19</a>
<span class="xo">6:19 </span><span class="xt">Jako 5:2-3</span></p>
<p class="x" id="FN12"><span class="notemark"></span><a class="notebackref" href="#V20">6:20</a>
<span class="xo">6:20 </span><span class="xt">19:21; Mar 10:21; Luk 12:33</span></p>
<p class="x" id="FN13"><span class="notemark"></span><a class="notebackref" href="#V24">6:24</a>
<span class="xo">6:24-34 </span><span class="xt">6:11</span></p>
<p class="x" id="FN14"><span class="notemark"></span><a class="notebackref" href="#V25">6:25</a>
<span class="xo">6:25 </span><span class="xt">Afil 4:6; 1 P'et 5:7</span></p>
<p class="x" id="FN15"><span class="notemark"></span><a class="notebackref" href="#V26">6:26</a>
<span class="xo">6:26 </span><span class="xt">10:29-31; Luk 12:6-7</span></p>
<p class="x" id="FN16"><span class="notemark"></span><a class="notebackref" href="#V29">6:29</a>
<span class="xo">6:29 </span><span class="xt">1 Athaw 10</span></p>
<p class="x" id="FN17"><span class="notemark"></span><a class="notebackref" href="#V30">6:30</a>
<span class="xo">6:30-31 </span><span class="xt">14:31</span></p>
<p class="x" id="FN18"><span class="notemark"></span><a class="notebackref" href="#V32">6:32</a>
<span class="xo">6:32 </span><span class="xt">6:8</span></p>
<p class="x" id="FN19"><span class="notemark"></span><a class="notebackref" href="#V33">6:33</a>
<span class="xo">6:33 </span><span class="xt">1 Athaw 3:11-14; Zabu 37:4-5</span></p>
<p class="x" id="FN20"><span class="notemark"></span><a class="notebackref" href="#V34">6:34</a>
<span class="xo">6:34 </span><span class="xt">Kumbo 16:4, 19-20</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
