<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 10</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Jesu ndiye sadaka iriyo kamili </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">10:1 8:5</span></a>Yo Sheria ya Musa hamwenga na go malagizo ga kwakwe, zhareha maut'u garigo were ni mufano thu wa go maut'u madzo genye arigo were Masihi andagareha. Kwani hatha yo sadaka ya kuusa dambi iriyokala ikilazhwa kila mwaka, kidza k'aiahendyere aryahu mariozimboza makale kamili.   <span class="verse" id="V2">2&#160;</span>Kwani kala sadaka zizi be zaahendya o at'u mariokala manalazhirwa makale kamili, k'akukakalire na haja ya kumboza sadaka kaheri, mana kila mut'u angadzisikira kukala k'ana dambi kaheri.   <span class="verse" id="V3">3&#160;</span>Ela sadaka zizo zakala ni ut'u wa kuakumbukiza o at'u kila mwaka kukala ao mana dambi.   <span class="verse" id="V4">4&#160;</span><a href="#FN2" class="notemark"><span class="popup">10:4 9:12-13</span></a>Kwani milatso ya ndzao na ya ndhenge k'aidima kuusa dambi bule.   <span class="verse" id="V5">5&#160;</span><a href="#FN3" class="notemark"><span class="popup">10:5-7 Zabu 40:6-8</span></a>Kwa ut'u uwo wenye bai, Masihi arihokudza haha urumwenguni, wanena na Mulungu akiamba,  </div><div class='q'>“Uwe k'umalire sadaka na vigerwa,  </div><div class='q2'>ela wanithayarishira mwiri.   </div><div class='q'> <span class="verse" id="V6">6&#160;</span>K'ufwahirirwe ni sadaka za kuocha,  </div><div class='q2'>na sadaka za kuusa dambi.   </div><div class='q'> <span class="verse" id="V7">7&#160;</span>Gonya nikiamba, ‘Lola h'ewe Mulungu,  </div><div class='q2'>mimi nakudza nihende mahendzogo  </div><div class='q2'>here virizhondhikwa kahi za Maoro.’ ”   </div><div class='m'> <span class="verse" id="V8">8&#160;</span>Vikara here muonazho, Masihi waamba, “K'ufwahirirwe ni sadaka na vigerwa. K'umalire sadaka za kuocha na za kuusa dambi.” (Sadaka zizi zosi were zinalazhwa kulengana na sheria.)   <span class="verse" id="V9">9&#160;</span>Anala haho, akiamba, “Lola h'ewe Mulungu, mimi nakudza nihende mahendzogo.” Kwa vizho Mulungu akiusa zo sadaka za kapindi na akimwika Masihi akale sadaka mbisha.   <span class="verse" id="V10">10&#160;</span><a href="#FN4" class="notemark"><span class="popup">10:10 7:27</span></a>Na kwa mahendzo gago ga Mulungu, siswi fwatsuswa kukirira na yo sadaka ariyoimboza Jesu Masihi. Iye wamboza sadaka k'ana mwenga thu, na vikithosha kamare.   </div><div class='p'> <span class="verse" id="V11">11&#160;</span><a href="#FN5" class="notemark"><span class="popup">10:11 9:6; Kumbo 29:38</span></a>Kulengana na Sheria ya Musa, kila mulombi ariyekala isani kila siku, wamboza sadaka zizo mwenga mara kwa mara. Sadaka zizo were k'azidima kuusa dambi.   <span class="verse" id="V12">12&#160;</span><a href="#FN6" class="notemark"><span class="popup">10:12 8:1</span></a>Ela Masihi ye wamboza yo sadaka mwenga ya kuusa dambi, na vikikala ni basi. Kula haho achendakelesi mukono wa kurya wa Mulungu.   <span class="verse" id="V13">13&#160;</span><a href="#FN7" class="notemark"><span class="popup">10:13 Zabu 110:1; 1 Akor 15:25</span></a>Naye a haho vivii, hatha Mulungu aathambaraze mahadhuie osi ts'ini za maguluge.   <span class="verse" id="V14">14&#160;</span>Bai kukirira na yo sadaka mwenga ariyoimboza Masihi at'u osi mariousizwa dambi za kwao waahendya makale akamilifu.   </div><div class='p'> <span class="verse" id="V15">15&#160;</span>Kwani hatha ye Roho Mweri naye ni shudhia wa maut'u gaga, mana wanena kahi za Maoro akiamba,   </div><div class='q'> <span class="verse" id="V16">16&#160;</span><a href="#FN8" class="notemark"><span class="popup">10:16-17 Jere 31:33-34; Aebu 8:10, 12</span></a>“Bwana anaamba kukala,  </div><div class='q2'>‘Kiki ndo kilagane nindichoika nao siku zidzazo:  </div><div class='q'>Nindaika sheria zangu kahi za mioyo yao,  </div><div class='q2'>na kuzandhika kahi za akili zao.’ ”   </div><div class='m'> <span class="verse" id="V17">17&#160;</span>Kidza anaenderera kunena na kuamba,  </div><div class='q'>“Dambi zao sindazikumbukira kaheri,  </div><div class='q2'>na gago mahendo gao mai sindagakumbukira kaheri.”   </div><div class='m'> <span class="verse" id="V18">18&#160;</span>Bai kala dambi zosi zagonya kusamehewa, k'ahana haja ya kwenderera kumboza sadaka kaheri ya kuusa dambi.   </div><div class='s'>Nahuvumirire kahi za kuluhiro </div> <div class='p'> <span class="verse" id="V19">19&#160;</span><a href="#FN9" class="notemark"><span class="popup">10:19 4:16; 9:8</span></a>Ndugu zangu, kukirira na milatso ya Jesu, fudzauya ho Hat'u Haeri Kukira Kueri Kosi kuko mulunguni, funadima kuhangira hasiho woga.   <span class="verse" id="V20">20&#160;</span><a href="#FN10" class="notemark"><span class="popup">10:20 Ngira ya uzima: 2:14-15; 9:14-15; Joh 14:6; P'azia: 9:3; Math' 27:51</span></a>Iye wahuvugulira ngira mbisha ya uzima kwa kuulazha mwiriwe here sadaka. Kukirira na ngira iyo, hunadima kuthalala yo p'azia iriyokala idzahuzia, na hukamufikira Mulungu.   <span class="verse" id="V21">21&#160;</span><a href="#FN11" class="notemark"><span class="popup">10:21 3:6; 4:14</span></a>Siswi be funa mulombi mubomu zhomu aimiriraye yo nyumba ya Mulungu.   <span class="verse" id="V22">22&#160;</span><a href="#FN12" class="notemark"><span class="popup">10:22 Izik 36:25; Aefe 5:26</span></a>Kwa vizho bai, nafumusongerere Mulungu na moyo mumwenga, na fukale na hakika kahi za kuluhiro rehu. Nafumusongerere na mioyo iriyotsuswa kwa milatso ya Masihi na miri iriyotsuswa na madzi madzo.   <span class="verse" id="V23">23&#160;</span><a href="#FN13" class="notemark"><span class="popup">10:23 3:6</span></a>Ro kuluhiro fuambaro hunaro, be nafurigwire ngwa kamare, kwani iye ariyeika kilagane be ni mwaminifu, andahenda here arizholaga.   <span class="verse" id="V24">24&#160;</span><a href="#FN14" class="notemark"><span class="popup">10:24 13:1</span></a>Nahumanyane enye kwa enye na fuhimizane kahi za kuhendzana na kuhenda madzo.   <span class="verse" id="V25">25&#160;</span>Fusitsoke kukala na ushirika here at'u angine mahendazho, ela nafuenderere kwangizana moyo zaidhi, kwani here muonazho yo siku ya kudza Bwana be i hehi.   </div><div class='p'> <span class="verse" id="V26">26&#160;</span><a href="#FN15" class="notemark"><span class="popup">10:26 6:4-6</span></a>Kwani kala uwo ujeri fwauhokera na funaumanya, gonya fuenderere kuhenda dambi kasidi, k'akuna sadaka nyingine idimayo kuhuusiza dambi kaheri.   <span class="verse" id="V27">27&#160;</span><a href="#FN16" class="notemark"><span class="popup">10:27 Isa 26:11</span></a>Kiserecho ni kuthariza kwa woga yo hukumu ya Mulungu na wo moho mukali undiwoaocha osi mamupingao iye.   <span class="verse" id="V28">28&#160;</span><a href="#FN17" class="notemark"><span class="popup">10:28 Kumbu 19:15; 2 Akor 13:1</span></a>Mut'u yoyosi ariyebanda Sheria ya Musa, na kukale na mashahidhi airi hedu ahahu mariomona, were analagwa bila kuonerwa mbazi ni mut'u.   <span class="verse" id="V29">29&#160;</span><a href="#FN18" class="notemark"><span class="popup">10:29 2:3; 5:8; 9:12; Math' 12:31</span></a>H'e seze mut'u andiyemuv̱udhya Mwana wa Mulungu, hamwenga na yo milatso ya kilagane cha Mulungu iriyomutsusa hatha iye? At'u dza vizho ao manamuhukana na kumutsukiza ye Roho wa Mulungu aaoneraye mbazi at'ue. Nao adhabu yao indakala k'ali zaidhi.   <span class="verse" id="V30">30&#160;</span><a href="#FN19" class="notemark"><span class="popup">10:30 Kumbu 32:35, 36</span></a>Kwani hunamumanya ye ariyeamba kukala,  </div><div class='q'>“Kurihiza nirichirani,  </div><div class='q2'>mimi nindarihiza.”  </div><div class='m'>gonya akiamba kukala,  </div><div class='q'>“Bwana andahukumu at'ue.”   </div><div class='m'> <span class="verse" id="V31">31&#160;</span>Kugwa magandzani mwa Mulungu ariye moyo, ni ut'u wa kwagosha sana.   </div><div class='p'> <span class="verse" id="V32">32&#160;</span><a href="#FN20" class="notemark"><span class="popup">10:32-34 6:10</span></a>Vidze munakumbukira zo siku za kwandza murihomuhokera Masihi? Samba mwapingwa vikali kidza mukivumirira mateso?   <span class="verse" id="V33">33&#160;</span><a href="#FN21" class="notemark"><span class="popup">10:33 1 Akor 4:9</span></a>Wakathi mungine were mukasholerwa na kuhenderwa mai mbere za at'u, hedu mukagwirana na andziyenu mariohenderwa maut'u gago.   <span class="verse" id="V34">34&#160;</span><a href="#FN22" class="notemark"><span class="popup">10:34 11:26; 13:14</span></a>Ninwi munamanya kushononeka hamwenga na ndugu mariofungwa. Na hatha murihohokwa vit'u zhenu kidza mwavikubali na raha, mana were munamanya kukala muna vit'u vidzo zaidhi na zha kudumu kare na kare.   <span class="verse" id="V35">35&#160;</span><a href="#FN23" class="notemark"><span class="popup">10:35-36 3:6; 6:11-12</span></a>Kwa vizho bai, wo uhakika muriwo nawo usimwambole bule, mana mukienderera kukala nawo mundapata zawadi bomu.   <span class="verse" id="V36">36&#160;</span>Bai vumirirani, ili muhende mahendzo ga Mulungu, naye andamup'a zho arizholaga kumup'a.   <span class="verse" id="V37">37&#160;</span><a href="#FN24" class="notemark"><span class="popup">10:37-38 Haba 2:3-4</span></a>Kwani Maoro ganaamba,  </div><div class='q'>“Bado siku ch'ach'e thu,  </div><div class='q2'>na iye atharizwaye andakudza, k'andatoa bule.   </div><div class='q'> <span class="verse" id="V38">38&#160;</span><a href="#FN25" class="notemark"><span class="popup">10:38 Arum 1:17; Agal 3:11</span></a>Ela muhachi wangu, andaishi kwa kuluhiro.  </div><div class='q2'>Na iye andiyeuya nyuma, moyo wangu k'aundakala radhi naye.”   </div><div class='m'> <span class="verse" id="V39">39&#160;</span>Ela siswi, k'afuhamwenga na at'u a kuuya nyuma na kwangamizwa, ela fu hamwenga na at'u a kukuluhira muhaka haho fundihookolwa.   </div><ul class='tnav'>
<li><a href='index.htm'>Aeburania</a></li>
<li><a href='HEB09.htm'>&lt;</a></li>
<li><a href='HEB.htm'>10</a></li>
<li><a href='HEB11.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">10:1</a>
<span class="xo">10:1 </span><span class="xt">8:5</span></p>
<p class="x" id="FN2"><span class="notemark"></span><a class="notebackref" href="#V4">10:4</a>
<span class="xo">10:4 </span><span class="xt">9:12-13</span></p>
<p class="x" id="FN3"><span class="notemark"></span><a class="notebackref" href="#V5">10:5</a>
<span class="xo">10:5-7 </span><span class="xt">Zabu 40:6-8</span></p>
<p class="x" id="FN4"><span class="notemark"></span><a class="notebackref" href="#V10">10:10</a>
<span class="xo">10:10 </span><span class="xt">7:27</span></p>
<p class="x" id="FN5"><span class="notemark"></span><a class="notebackref" href="#V11">10:11</a>
<span class="xo">10:11 </span><span class="xt">9:6; Kumbo 29:38</span></p>
<p class="x" id="FN6"><span class="notemark"></span><a class="notebackref" href="#V12">10:12</a>
<span class="xo">10:12 </span><span class="xt">8:1</span></p>
<p class="x" id="FN7"><span class="notemark"></span><a class="notebackref" href="#V13">10:13</a>
<span class="xo">10:13 </span><span class="xt">Zabu 110:1; 1 Akor 15:25</span></p>
<p class="x" id="FN8"><span class="notemark"></span><a class="notebackref" href="#V16">10:16</a>
<span class="xo">10:16-17 </span><span class="xt">Jere 31:33-34; Aebu 8:10, 12</span></p>
<p class="x" id="FN9"><span class="notemark"></span><a class="notebackref" href="#V19">10:19</a>
<span class="xo">10:19 </span><span class="xt">4:16; 9:8</span></p>
<p class="f" id="FN10"><span class="notemark"></span><a class="notebackref" href="#V20">10:20</a>
<span class="fr">10:20 </span><span class="ft">Ngira ya uzima: 2:14-15; 9:14-15; Joh 14:6; P'azia: 9:3; Math' 27:51</span></p>
<p class="x" id="FN11"><span class="notemark"></span><a class="notebackref" href="#V21">10:21</a>
<span class="xo">10:21 </span><span class="xt">3:6; 4:14</span></p>
<p class="x" id="FN12"><span class="notemark"></span><a class="notebackref" href="#V22">10:22</a>
<span class="xo">10:22 </span><span class="xt">Izik 36:25; Aefe 5:26</span></p>
<p class="x" id="FN13"><span class="notemark"></span><a class="notebackref" href="#V23">10:23</a>
<span class="xo">10:23 </span><span class="xt">3:6</span></p>
<p class="x" id="FN14"><span class="notemark"></span><a class="notebackref" href="#V24">10:24</a>
<span class="xo">10:24 </span><span class="xt">13:1</span></p>
<p class="x" id="FN15"><span class="notemark"></span><a class="notebackref" href="#V26">10:26</a>
<span class="xo">10:26 </span><span class="xt">6:4-6</span></p>
<p class="x" id="FN16"><span class="notemark"></span><a class="notebackref" href="#V27">10:27</a>
<span class="xo">10:27 </span><span class="xt">Isa 26:11</span></p>
<p class="x" id="FN17"><span class="notemark"></span><a class="notebackref" href="#V28">10:28</a>
<span class="xo">10:28 </span><span class="xt">Kumbu 19:15; 2 Akor 13:1</span></p>
<p class="x" id="FN18"><span class="notemark"></span><a class="notebackref" href="#V29">10:29</a>
<span class="xo">10:29 </span><span class="xt">2:3; 5:8; 9:12; Math' 12:31</span></p>
<p class="x" id="FN19"><span class="notemark"></span><a class="notebackref" href="#V30">10:30</a>
<span class="xo">10:30 </span><span class="xt">Kumbu 32:35, 36</span></p>
<p class="x" id="FN20"><span class="notemark"></span><a class="notebackref" href="#V32">10:32</a>
<span class="xo">10:32-34 </span><span class="xt">6:10</span></p>
<p class="x" id="FN21"><span class="notemark"></span><a class="notebackref" href="#V33">10:33</a>
<span class="xo">10:33 </span><span class="xt">1 Akor 4:9</span></p>
<p class="x" id="FN22"><span class="notemark"></span><a class="notebackref" href="#V34">10:34</a>
<span class="xo">10:34 </span><span class="xt">11:26; 13:14</span></p>
<p class="x" id="FN23"><span class="notemark"></span><a class="notebackref" href="#V35">10:35</a>
<span class="xo">10:35-36 </span><span class="xt">3:6; 6:11-12</span></p>
<p class="x" id="FN24"><span class="notemark"></span><a class="notebackref" href="#V37">10:37</a>
<span class="xo">10:37-38 </span><span class="xt">Haba 2:3-4</span></p>
<p class="x" id="FN25"><span class="notemark"></span><a class="notebackref" href="#V38">10:38</a>
<span class="xo">10:38 </span><span class="xt">Arum 1:17; Agal 3:11</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
