<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 8</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="main">
 
<div class='chapterlabel' id="V0"> 8</div><div class='s'>Jesu anarisa at'u alifu ne </div> <div class='r'>Math'ayo 15:32-39  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">8:1-10 6:32-44</span></a>Siku mwenga ngororoki bomu ya at'u yakundzumanyika, na kwa kukala were k'amana ut'u wowosi wa kurya, Jesu waaiha hamwenga o anafundzie na akiambira,   <span class="verse" id="V2">2&#160;</span><a href="#FN2" class="notemark"><span class="popup">8:2 Math' 9:36</span></a>“At'u aa be mananishononesa zhomu. Hangu makale nami haha, rero ni hahu, na vivi k'amana ut'u wowosi wa kurya.   <span class="verse" id="V3">3&#160;</span>Nikiamba ninaafumula mende kwao midzini bila kuap'a kit'u marye, mandagwa na mutsare mo ngirani kwani angine ao madzalaa kure.”   </div><div class='p'> <span class="verse" id="V4">4&#160;</span>Ndo anafundzie makimudzigidzya makiamba, “Mut'u anadima kuarisadze at'u ano hano nyika?”   </div><div class='p'> <span class="verse" id="V5">5&#160;</span>Ndo Jesu akiauza akiamba, “Kwani muna mikahe mingahi?” Makiamba, “Mifungahe.”   <span class="verse" id="V6">6&#160;</span>Bai Jesu akiambira o at'u, makelesi ho ts'i. Gonya akiihala yo mikahe mifungahe, akilazha muv̱era kwa Mulungu, na akiimogola-mogola akiap'a o anafundzie maagazhire o at'u, na o anafundzie makihenda vizho zhenye.   <span class="verse" id="V7">7&#160;</span>Kidza were mana vikumba vichache, vizho nazho Jesu akivihala akimboza muv̱era kwa Mulungu, na gonya akiap'a o anafundzi kwamba mavigazhizhe at'u nazho.   <span class="verse" id="V8">8&#160;</span>Na lola o at'u marya hatha makivilola, kidza o anafundzi makidzaza k'ahu fungahe za visiku-visiku virizhokala vidzasala.   <span class="verse" id="V9">9&#160;</span>Naho were hana at'u mafikao alifu ne.   <span class="verse" id="V10">10&#160;</span>Bai Jesu akiafumula, gonya achangira dauni mara mwenga hamwenga na o anafundzie machenda ts'i ya Dalimanuth'a.   </div><div class='s'>Mafarisayo manamwamba Jesu aahendere muujiza </div> <div class='r'>Math'ayo 16:1-4  </div><div class='p'> <span class="verse" id="V11">11&#160;</span><a href="#FN3" class="notemark"><span class="popup">8:11-12 Math' 12:38-40; Luk 11:16, 29-30</span></a><a href="#FN4" class="notemark"><span class="popup">8:11 Joh 6:30; 1 Akor 1:22</span></a>Bai arihokala kuko, Mafarisayo mamuthuwa makikwatya kupigana k'anani naye. Na kidza were manamala kumujeza, kwa vizho makimwamba Jesu aahendere muujiza wa kula mulunguni.   <span class="verse" id="V12">12&#160;</span>Jesu akishononeka moyoni akiamba, “Mbona kizhazi kinamala kuhenderwa miujiza? Namwambira jeri wenye kukala k'akindanyeswa muujiza wowosi.”   <span class="verse" id="V13">13&#160;</span>Bai Jesu akiahaukira o Mafarisayo, achangira dauni na achenda nyangamo nyingine ya ro ziya.   </div><div class='s'>Ts'ats'u ya Mafarisayo na ya Herode </div> <div class='r'>Math'ayo 16:5-12  </div><div class='p'> <span class="verse" id="V14">14&#160;</span>O anafundzi a Jesu mere madzasahau kutsukula mikahe ya kuthosha, mere mana mukahe mumwenga thu mo dauni.   <span class="verse" id="V15">15&#160;</span><a href="#FN5" class="notemark"><span class="popup">8:15 Luk 12:1</span></a>Jesu akiaonya o anafundzie akiamba, “Dzichungeni sana. Dzimanyirireni na ts'ats'u ya Mafarisayo na ya Herode.”   </div><div class='p'> <span class="verse" id="V16">16&#160;</span><a href="#FN6" class="notemark"><span class="popup">8:16-18 6:52</span></a>K'uzhona bai o anafundzie makikwatya kuuzana-uzana makiamba, “Yuyu anaamba vivi kwa kukala k'ahuna mikahe.”   <span class="verse" id="V17">17&#160;</span>Jesu akikala anamanya zho marizhokala mananena, kwa vizho akiauza akiamba, “Kwanoni munauzana-uzana dzulu za kukosa mikahe? Vidze muchere k'amuona kidza k'amudzang'alirwa? Hedu muna mioyo miomu?   <span class="verse" id="V18">18&#160;</span><a href="#FN7" class="notemark"><span class="popup">8:18-19 Jere 5:21; 6:43</span></a>Muna matso, ela k'amuona! Muna masikiro, ela k'amusikira. Kidza k'amukumbukira bule.   <span class="verse" id="V19">19&#160;</span>Nirihoimogola yo mikahe mitsano na kuarisa at'u alifu ts'ano, vidze ni k'ahu nyingahi za masaza murizodzaza?” O anafundzi makiamba, “Kumi na mbiri.”   <span class="verse" id="V20">20&#160;</span><a href="#FN8" class="notemark"><span class="popup">8:20 8:8-9</span></a>Jesu akienderera kuauza akiamba, “H'e zho nirizhoarisa at'u alifu ne na mikahe mifungahe, ni k'ahu nyingahi za masaza murizodzaza?” O anafundzie makiamba, “Fungahe.”   <span class="verse" id="V21">21&#160;</span>Jesu akiamba, “Vidze muchere k'amudzang'alirwa?”   </div><div class='s'>Jesu anahoza kipofu </div> <div class='p'> <span class="verse" id="V22">22&#160;</span>Bai machenda hatha makifika Beth'isaida, na kuko at'u makimurehera Jesu mut'u ariyekala ni kipofu na makimungolangola Jesu amugut'e ye kipofu kwamba ahole.   <span class="verse" id="V23">23&#160;</span><a href="#FN9" class="notemark"><span class="popup">8:23 7:33; Joh 9:6</span></a>Ndo Jesu akimugwira mukono ye kipofu na achenda naye ndze ya ko kadzidzi. Akimutsuhira mahe mo matsoni gonya akimuikira mikono na akimuza akiamba, “Vidze vino unaona?”   <span class="verse" id="V24">24&#160;</span>Ye mut'u akinula kitswa vichache akilola naye akimwambira Jesu, “Ee naona at'u manenda, ela ni here mihi.”   <span class="verse" id="V25">25&#160;</span>Jesu arihosikira vivi akimwikira mikono kaheri mo matsoni mwakwe, na ariholola kaheri nguvu za matsoge zikimuuyira naye akikwatya kuona kila kit'u t'ot'ot'o.   <span class="verse" id="V26">26&#160;</span>Jesu akimukokot'era ye mut'u akiamba, “Enda mudzini kwako, na siuye na mo kadzidzini.”   </div><div class='s'>P'et'ero ananena kukala Jesu ndiye Masihi </div> <div class='r'>Math'ayo 16:13-20; Luka 9:18-21  </div><div class='p'> <span class="verse" id="V27">27&#160;</span>Badaye Jesu na o anafundzie machambola kwenda zho vidzidzi zha jimbo ra Kaisaria Filipi. Bai mo ngirani Jesu akiauza o anafundzie akiamba, “Vidze at'u manaamba mino ni h'ani?”   <span class="verse" id="V28">28&#160;</span><a href="#FN10" class="notemark"><span class="popup">8:28 6:14-15; 9:11-13; Luk 7:16</span></a>Makimudzigidzya makiamba, “Angine manaamba u Johana Mubat'izaji, na angine manaamba u Elija, kidza angine manaamba kukala u mumwenga kahi za o manabii.”   </div><div class='p'> <span class="verse" id="V29">29&#160;</span><a href="#FN11" class="notemark"><span class="popup">8:29 Math' 16:16</span></a>Naye akiuza akiamba, “Vidze nwi munaamba mino ni h'ani?” P'et'ero akimudzigidzya akiamba, “Uwe ndiwe ye Masihi.”   <span class="verse" id="V30">30&#160;</span><a href="#FN12" class="notemark"><span class="popup">8:30 9:9</span></a>Jesu akiakokot'era akiambira masimwambire mut'u yoyosi dzuluze.   </div><div class='s'>Jesu anathala here andizhofwa </div> <div class='r'>Math'ayo 16:21-28; Luka 9:22-27  </div><div class='p'> <span class="verse" id="V31">31&#160;</span><a href="#FN13" class="notemark"><span class="popup">8:31 9:30-32; 10:32-34</span></a>Ndo Jesu akikwatya kuafundisha anafundzie, akiamba, “Mwana wa Mudamu lazima ateswe sana na akahalwe ni athumia, na alombi abomu na alimu a Sheria, na andalagwa, ela bada ya siku t'ahu andafufuka.”   <span class="verse" id="V32">32&#160;</span>Jesu waganena maut'u gaga lwazu-lwazu. Bai P'et'ero akimuvuha k'anda akimuchemera.   <span class="verse" id="V33">33&#160;</span>Ela Jesu akihunduka kulola wo upande mariko o anafundzie na akimuchemera P'et'ero akimwamba, “Hauke Shethani! Maazogo k'agambola kwa Mulungu, ela ni ga kibinadamu.”   </div><div class='p'> <span class="verse" id="V34">34&#160;</span><a href="#FN14" class="notemark"><span class="popup">8:34-35 Math' 10:38-39; Luk 14:27; 17:33; Joh 12:25</span></a><a href="#FN15" class="notemark"><span class="popup">8:34 1 P'et 2:21</span></a>Gonya Jesu akiambira o anafundzie hamwenga na wo muthunganano wa at'u madze hehi naye. Gonya akiamba, “Mut'u akihendza kunithuwa mimi, suthi adzikane mwenye, na adzihike musalabawe anithuwe.   <span class="verse" id="V35">35&#160;</span>Mana kila amalaye kuthizha rohoye andayangamiza, ela kila andiyeyangamiza rohoye kwa ut'u wangu na kwa ut'u wa wo Uv̱oro Udzo wa Mulungu, iye andaithizha.   <span class="verse" id="V36">36&#160;</span>Kwani vindamufwahani mut'u akipata vit'u zhosi zha urumwengu, gonya rohoye yangamike?   <span class="verse" id="V37">37&#160;</span>Hedu mut'u anadima kugula rohoye?   <span class="verse" id="V38">38&#160;</span><a href="#FN16" class="notemark"><span class="popup">8:38 Math' 10:33; Luk 12:9</span></a>Kwani mut'u anioneraye haya hamwenga na gaga mafundisho gangu kahi za kizhazi kiki cha dambi kisichokuluhira, Mwana wa Mudamu naye andamuonera haya siku iyo andihokudza kahi za nguma ya Babaye hamwenga na malaika aeri.”   </div><ul class='tnav'>
<li><a href='index.htm'>Mariko</a></li>
<li><a href='MRK07.htm'>&lt;</a></li>
<li><a href='MRK.htm'>8</a></li>
<li><a href='MRK09.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">8:1</a>
<span class="xo">8:1-10 </span><span class="xt">6:32-44</span></p>
<p class="x" id="FN2"><span class="notemark"></span><a class="notebackref" href="#V2">8:2</a>
<span class="xo">8:2 </span><span class="xt">Math' 9:36</span></p>
<p class="x" id="FN3"><span class="notemark"></span><a class="notebackref" href="#V11">8:11</a>
<span class="xo">8:11-12 </span><span class="xt">Math' 12:38-40; Luk 11:16, 29-30</span></p>
<p class="x" id="FN4"><span class="notemark"></span><a class="notebackref" href="#V11">8:11</a>
<span class="xo">8:11 </span><span class="xt">Joh 6:30; 1 Akor 1:22</span></p>
<p class="x" id="FN5"><span class="notemark"></span><a class="notebackref" href="#V15">8:15</a>
<span class="xo">8:15 </span><span class="xt">Luk 12:1</span></p>
<p class="x" id="FN6"><span class="notemark"></span><a class="notebackref" href="#V16">8:16</a>
<span class="xo">8:16-18 </span><span class="xt">6:52</span></p>
<p class="x" id="FN7"><span class="notemark"></span><a class="notebackref" href="#V18">8:18</a>
<span class="xo">8:18-19 </span><span class="xt">Jere 5:21; 6:43</span></p>
<p class="x" id="FN8"><span class="notemark"></span><a class="notebackref" href="#V20">8:20</a>
<span class="xo">8:20 </span><span class="xt">8:8-9</span></p>
<p class="x" id="FN9"><span class="notemark"></span><a class="notebackref" href="#V23">8:23</a>
<span class="xo">8:23 </span><span class="xt">7:33; Joh 9:6</span></p>
<p class="x" id="FN10"><span class="notemark"></span><a class="notebackref" href="#V28">8:28</a>
<span class="xo">8:28 </span><span class="xt">6:14-15; 9:11-13; Luk 7:16</span></p>
<p class="x" id="FN11"><span class="notemark"></span><a class="notebackref" href="#V29">8:29</a>
<span class="xo">8:29 </span><span class="xt">Math' 16:16</span></p>
<p class="x" id="FN12"><span class="notemark"></span><a class="notebackref" href="#V30">8:30</a>
<span class="xo">8:30 </span><span class="xt">9:9</span></p>
<p class="x" id="FN13"><span class="notemark"></span><a class="notebackref" href="#V31">8:31</a>
<span class="xo">8:31 </span><span class="xt">9:30-32; 10:32-34</span></p>
<p class="x" id="FN14"><span class="notemark"></span><a class="notebackref" href="#V34">8:34</a>
<span class="xo">8:34-35 </span><span class="xt">Math' 10:38-39; Luk 14:27; 17:33; Joh 12:25</span></p>
<p class="x" id="FN15"><span class="notemark"></span><a class="notebackref" href="#V34">8:34</a>
<span class="xo">8:34 </span><span class="xt">1 P'et 2:21</span></p>
<p class="x" id="FN16"><span class="notemark"></span><a class="notebackref" href="#V38">8:38</a>
<span class="xo">8:38 </span><span class="xt">Math' 10:33; Luk 12:9</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
