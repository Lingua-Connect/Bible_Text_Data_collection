<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Ath'esalonike 2</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Ath'esalonike</a></li>
<li><a href='1TH01.htm'>&lt;</a></li>
<li><a href='1TH.htm'>2</a></li>
<li><a href='1TH03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>Kazi arizozihenda P'aulo ko Th'esalonike </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">2:1 1:5, 9</span></a>Ndugu zangu, ninwi enye munamanya kukala kumutsemberera kwehu were si kazi ya kihuhu.   <span class="verse" id="V2">2&#160;</span><a href="#FN2" class="notemark"><span class="popup">2:2 Mahe 16:19-24; 17:1-9</span></a>Here mumanyazho, kabila k'afudzadza kuko kwenu Th'esalonike, were fudzahenderwa maut'u mai-mai na kuhukanwa kuko Filipi. Idzaho were fudzadengerekwa ni mahadhui namuna iyo, Mulungu wehu wafugera moyo vizho fukidzamwambiriza wo Uv̱oro Udzo wa kwakwe.   </div><div class='p'> <span class="verse" id="V3">3&#160;</span><a href="#FN3" class="notemark"><span class="popup">2:3 2 Akor 4:2</span></a>Kwa vizho munadima mukamanya kamare kukala were k'afumbiriza at'u Uv̱oro Udzo na malengo ga kilongo hedu maazo mai-mai hedu hatha kuakenga.   <span class="verse" id="V4">4&#160;</span><a href="#FN4" class="notemark"><span class="popup">2:4 Jere 11:20; 1 T'imo 1:11; Agal 1:10; Aefe 3:2</span></a>Hatha bule, siku zosi hunanena here Mulungu ahendzazho hunene, kwa kukala wafwona hunafwaha na akihukuluhira kwa kufugera Uv̱oro Udzo. K'afumala kufwahiza at'u sino, humalacho ni kumufwahiza ye Mulungu aipimaye mioyo yehu.   </div><div class='p'> <span class="verse" id="V5">5&#160;</span><a href="#FN5" class="notemark"><span class="popup">2:5 2:10; Mahe 20:33; 2 Akor 1:23</span></a>Here mumanyazho, siswi k'afudzire kwenu na maneno ga kutsama gasigo mana, hedu kuhumira maneno ga kuzia choyo. Hatha ye Mulungu ni shudhia.   <span class="verse" id="V6">6&#160;</span><a href="#FN6" class="notemark"><span class="popup">2:6 Joh 5:41, 44</span></a>At'u siswi k'afujezere kumala nguma kula kwa mut'u yoyosi, si kula kwenu na si kula kwa mut'u mungine.  </div><div class='p'>Idzaho were funa hachi ya kumala chochosi kula kwenu here ahumwi a Masihi mav̱iryazho, ela k'afuhendere vizho bule.   <span class="verse" id="V7">7&#160;</span>At'u siswi fwakala ap'ore dza viryahu mimut'u atsundzazho anae.   <span class="verse" id="V8">8&#160;</span>Vikara kwa kukala were funamuhendza zhomu, fwakala thayari kumwambiriza Uv̱oro Udzo wa Mulungu, na kidza fukikala fu thayari hatha kufwa kwa ut'u wenu, mana ninwi mu at'u a th'amani sana kwehu.   </div><div class='p'> <span class="verse" id="V9">9&#160;</span><a href="#FN7" class="notemark"><span class="popup">2:9 2 Ath'es 3:7-9; Mahe 18:3</span></a>Ndugu zangu, ninwi munakumbukira zho hurizhokala fukihenda kazi kwa chadi wakathi furihokala nanwi kumwambiriza Uv̱oro Udzo kula kwa Mulungu. At'u siswi fwahenda kazi usiku na mutsana ili fusikale muzigo kwenu.   <span class="verse" id="V10">10&#160;</span><a href="#FN8" class="notemark"><span class="popup">2:10 2:5</span></a>Mitoere yehu ko kwenu ninwi mukuluhirao were ni iryahu ya kumufwahiza Mulungu. Fwaishi karakara, naswi were k'afuna kaila kokosi. Ninwi enye hamwenga na Mulungu mu mashudhia.   <span class="verse" id="V11">11&#160;</span><a href="#FN9" class="notemark"><span class="popup">2:11 Mahe 20:31</span></a>Here mumanyazho, fwamuhendera kila mumwenga wenu dza viryahu bimut'u aahenderazho anae mwenye.   <span class="verse" id="V12">12&#160;</span><a href="#FN10" class="notemark"><span class="popup">2:12 4:1; Arum 5:2; Afil 1:27</span></a>Famugera moyo, fukimup'a malagizo, na fukimuadha muishi maisha ga kumufwahiza Mulungu. Na iye Mulungu nde amwihaye kahi za uthawaliwe mwenye na kahi za ngumaye.   </div><div class='p'> <span class="verse" id="V13">13&#160;</span><a href="#FN11" class="notemark"><span class="popup">2:13 1:2-3; Agal 1:11-12</span></a>Sababu nyingine ya kumulazhira muv̱era Mulungu ni kwamba, furihomurehera neno ra Mulungu, mwasikira na mukirihokerat'o. K'amuuhokerere here uv̱oro wa mudamu, ela mwauhokera here uv̱oro wa Mulungu, na vizho ndo urizho bai. Kwani uv̱oro uwo unahenda kazi ndani mwenu ninwi mukuluhirao.   <span class="verse" id="V14">14&#160;</span><a href="#FN12" class="notemark"><span class="popup">2:14 Mahe 17:5</span></a>Ndugu zangu, mu here makanisa ga Mulungu garigo kahi za Masihi Jesu ko Judea. Kwani zho murizhoteswa ni at'u a kwenu enye, ndo makanisa gago garizhoteswa ni Ayahudi.   <span class="verse" id="V15">15&#160;</span><a href="#FN13" class="notemark"><span class="popup">2:15 Mahe 2:23; 9:23, 29; 13:45, 50; 14:2, 5, 19; 17:5, 13; Arum 11:28; 2 Akor 11:23-29</span></a>Ayahudi maalaga manabii, makimwalaga Bwana Jesu, na makihuinga siswi. K'amamufwahiza Mulungu, na ni av̱ara kwa kila mut'u.   <span class="verse" id="V16">16&#160;</span><a href="#FN14" class="notemark"><span class="popup">2:16 Math' 23:31-33</span></a>Hatha majeza kuhuziza husiambirize Uv̱oro Udzo aryahu at'u mario si Ayahudi, Uv̱oro uriwo ungaaokola. Bai kwa kuhenda vizho, zo dambi zao be manazongeza kwenda-kwenda. Ela vivi bai cho kitai cha Mulungu kidzaagwerera.   </div><div class='s'>P'aulo ana thamani kuatsemberera kaheri Ath'esalonike </div> <div class='p'> <span class="verse" id="V17">17&#160;</span><a href="#FN15" class="notemark"><span class="popup">2:17 3:10</span></a>Ndugu zangu, wakathi furihothenganishwa nanwi kwa muda muchache, fwakala fukimuaza sana. Fajeza zhadimikikazho hudze humone kaheri, ela k'avikalire.   <span class="verse" id="V18">18&#160;</span>Were hunahendza kudza zhomu. Na hatha mimi P'aulo kare nina k'ana nyinji zenye nirizojeza kudza, ela Shethani akihuziza.   <span class="verse" id="V19">19&#160;</span><a href="#FN16" class="notemark"><span class="popup">2:19-20 1 Akor 9:24-25; Afil 4:1; 2 Ath'es 1:4</span></a>Kwani th'amaa yehu, na raha yehu, hedu taji yehu fundiyong'ala-ng'ala nayo haho andihouya Bwana wehu Jesu Masihi, be ni ninwi.   <span class="verse" id="V20">20&#160;</span>Ninwi ndinwi hudzionyerao na ndinwi mufuhendao fukahenda raha.   </div><ul class='tnav'>
<li><a href='index.htm'>1 Ath'esalonike</a></li>
<li><a href='1TH01.htm'>&lt;</a></li>
<li><a href='1TH.htm'>2</a></li>
<li><a href='1TH03.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">2:1</a>
<span class="xo">2:1 </span><span class="xt">1:5, 9</span></p>
<p class="x" id="FN2"><span class="notemark"></span><a class="notebackref" href="#V2">2:2</a>
<span class="xo">2:2 </span><span class="xt">Mahe 16:19-24; 17:1-9</span></p>
<p class="x" id="FN3"><span class="notemark"></span><a class="notebackref" href="#V3">2:3</a>
<span class="xo">2:3 </span><span class="xt">2 Akor 4:2</span></p>
<p class="x" id="FN4"><span class="notemark"></span><a class="notebackref" href="#V4">2:4</a>
<span class="xo">2:4 </span><span class="xt">Jere 11:20; 1 T'imo 1:11; Agal 1:10; Aefe 3:2</span></p>
<p class="x" id="FN5"><span class="notemark"></span><a class="notebackref" href="#V5">2:5</a>
<span class="xo">2:5 </span><span class="xt">2:10; Mahe 20:33; 2 Akor 1:23</span></p>
<p class="x" id="FN6"><span class="notemark"></span><a class="notebackref" href="#V6">2:6</a>
<span class="xo">2:6 </span><span class="xt">Joh 5:41, 44</span></p>
<p class="x" id="FN7"><span class="notemark"></span><a class="notebackref" href="#V9">2:9</a>
<span class="xo">2:9 </span><span class="xt">2 Ath'es 3:7-9; Mahe 18:3</span></p>
<p class="x" id="FN8"><span class="notemark"></span><a class="notebackref" href="#V10">2:10</a>
<span class="xo">2:10 </span><span class="xt">2:5</span></p>
<p class="x" id="FN9"><span class="notemark"></span><a class="notebackref" href="#V11">2:11</a>
<span class="xo">2:11 </span><span class="xt">Mahe 20:31</span></p>
<p class="x" id="FN10"><span class="notemark"></span><a class="notebackref" href="#V12">2:12</a>
<span class="xo">2:12 </span><span class="xt">4:1; Arum 5:2; Afil 1:27</span></p>
<p class="x" id="FN11"><span class="notemark"></span><a class="notebackref" href="#V13">2:13</a>
<span class="xo">2:13 </span><span class="xt">1:2-3; Agal 1:11-12</span></p>
<p class="x" id="FN12"><span class="notemark"></span><a class="notebackref" href="#V14">2:14</a>
<span class="xo">2:14 </span><span class="xt">Mahe 17:5</span></p>
<p class="x" id="FN13"><span class="notemark"></span><a class="notebackref" href="#V15">2:15</a>
<span class="xo">2:15 </span><span class="xt">Mahe 2:23; 9:23, 29; 13:45, 50; 14:2, 5, 19; 17:5, 13; Arum 11:28; 2 Akor 11:23-29</span></p>
<p class="x" id="FN14"><span class="notemark"></span><a class="notebackref" href="#V16">2:16</a>
<span class="xo">2:16 </span><span class="xt">Math' 23:31-33</span></p>
<p class="x" id="FN15"><span class="notemark"></span><a class="notebackref" href="#V17">2:17</a>
<span class="xo">2:17 </span><span class="xt">3:10</span></p>
<p class="x" id="FN16"><span class="notemark"></span><a class="notebackref" href="#V19">2:19</a>
<span class="xo">2:19-20 </span><span class="xt">1 Akor 9:24-25; Afil 4:1; 2 Ath'es 1:4</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
