<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Ugunulo 20</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Ugunulo</a></li>
<li><a href='REV19.htm'>&lt;</a></li>
<li><a href='REV.htm'>20</a></li>
<li><a href='REV21.htm'>&gt;</a></li>
</ul>
<div class="main">
 
<div class='chapterlabel' id="V0"> 20</div><div class='s'>Shethani anafungwa jela miaka alifu mwenga </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">20:1 10:1; 18:1; Ridzina risiro mwisho: 9:1</span></a>Nikitsuha matso nikiona malaika anathima kula mulunguni. Malaika yuyu were adzagwirira funguo ya ridzina risiro mwisho na munyororo mubomu.   <span class="verse" id="V2">2-3&#160;</span><a href="#FN2" class="notemark"><span class="popup">20:2 12:3, 9</span></a>Bai akirigwira ro ridzoka, yani yuyahu nyoka wa kapindi, aifwaye Ibilisi na Shethani. Bai akirifunga minyororo, akiritsuha kuko ridzina risiro mwisho. Haho muryangoni akihakot'a k'ufuli na akihapiga muhuri, ili asidze akagakenga kaheri go makabila ga at'u. Naye andafungwa kuko kuzimu kwa muda wa miaka alifu mwenga. Bada ya iyo miaka kukira, andarichirwa huru kwa muda muchache.   </div><div class='p'> <span class="verse" id="V4">4&#160;</span><a href="#FN3" class="notemark"><span class="popup">20:4 6:9; 13:15; Dani 7:9, 22; Luk 22:30; 1 Akor 6:2</span></a>Kidza nikiona vihi zha endzi. Na vihi vizho zhakala vidzakeresizwa ni at'u mariogerwa wadimi wa kuhukumu. Kidza nikiona roho za ao at'u mariolagwa kwa kutoswa vitswa kwa ut'u wa ushuhuda wa Jesu Masihi na kwa ut'u wa neno ra Mulungu. At'u aa makala k'amarivoyere riryahu rinyama hedu cho kizukache. Na were k'amangizirwe muv̱ano wa ro rinyama vidhanguni, hedu mikononi mwao. Bai at'u aa mafufuka na makithawala na Masihi kwa muda wa miaka alifu mwenga.   <span class="verse" id="V5">5&#160;</span>Bai kuko ndiko kufufulwa kwa kwandza. O at'u angine mariofwa, k'amafufukire muhaka iyo miaka alifu mwenga irihogoma.   <span class="verse" id="V6">6&#160;</span><a href="#FN4" class="notemark"><span class="popup">20:6 1:6; 2:11</span></a>Yuyahu andiyekala mo kahi za kufufulwa kwa kwandza, be wahaswa na ni mueri. Kiryahu kifwa cha hiri kindakala k'akina nguvu kwa at'u dza vizho aa. Nao bai mandakala alombi a Mulungu na a Jesu Masihi, na mandathawala naye kwa muda wa miaka alifu mwenga.   </div><div class='s'>Shethani anashindwa </div> <div class='p'> <span class="verse" id="V7">7&#160;</span>Bada ya iyo miaka alifu mwenga kugoma, iye Shethani andambozwa kuko jela.   <span class="verse" id="V8">8&#160;</span><a href="#FN5" class="notemark"><span class="popup">20:8 13:14; Josh 11:4; Izik 38:2, 10-12</span></a>Naye andakwenda ndze kwendakenga gago makabila gosini garigo kahi za urumwengu wosi, yani Gogi na Magogi. Andaakundzumanya thayari-thayari kwa viha. Nao be ni anji here mutsanga wa baharini.   <span class="verse" id="V9">9&#160;</span><a href="#FN6" class="notemark"><span class="popup">20:9 Hesab 2; 2 Athaw 1:10, 12; Zabu 78:68; Izik 38:22; 39:6</span></a>Bai naaona manatsamuka kila hat'u kahi za urumwengu. Makiidengereka yo k'ambi ya at'u a Mulungu na uwo mudzi mubomu auhendzao, ela marihokala makuhendani vizho, kwathima moho kula mulunguni na ukiaocha makifwa.   <span class="verse" id="V10">10&#160;</span><a href="#FN7" class="notemark"><span class="popup">20:10 19:20</span></a>Ye Shethani ariyekala akikenga at'u, wagwirwa akitsufwa kahi ya ro ziya ra moho wa baruthi. Haho ndiho harihokala hadzatsufwa riro rinyama na iye nabii wa ulongo. Nao mandateswa hatha kare na kare, usiku na mutsana.   </div><div class='s'>At'u mandizhohukumiwa siku ya mwisho </div> <div class='p'> <span class="verse" id="V11">11&#160;</span><a href="#FN8" class="notemark"><span class="popup">20:11 5:7; 6:14; 21:1; Zabu 114:3, 7; Math' 24:35; 2 P'et 3:10</span></a>Gonya nikiona mut'u adzakeresira kihi kibomu cha endzi, charuhe tse. Na mulunguni na ts'i vichangamika, kula haho k'avionekanire kaheri.   <span class="verse" id="V12">12&#160;</span><a href="#FN9" class="notemark"><span class="popup">20:12-13 3:5; 22:12; Dani 7:9-10</span></a><a href="#FN10" class="notemark"><span class="popup">20:12 Kumbo 32:32</span></a>Nikiona at'u mariofwa, abomu kwa athithe, maungerere mbere za cho kihi cha endzi. Bai vithabu vikivugulwa. K'ona hakivugulwa kithabu kimwenga kaheri, na kithabu kiki were ni cha uzima. Ao at'u mariofwa makihukumiwa kulengana na mahendo gao garigokala gandhikwa mumo vithabuni.   <span class="verse" id="V13">13&#160;</span>Bahari yaahahika ao at'u iriyoamiza. Kifwa na kuzimu nazho vikitsumbusa at'u ao. Bai at'u aa osi makihukumiwa kulengana na mahendo gao.   <span class="verse" id="V14">14&#160;</span><a href="#FN11" class="notemark"><span class="popup">20:14 20:10; 1 Akor 15:26; Kifwa cha hiri: 2:11</span></a>Gonya kifwa na kuzimu vikitsufwa kahi za ro ziya ra moho. Na ziya riri ra moho ndo kifwa cha hiri.   <span class="verse" id="V15">15&#160;</span><a href="#FN12" class="notemark"><span class="popup">20:15 3:5</span></a>Na mut'u yoyosi ariye dzinare k'arionewerwe kahi za kicho kithabu cha uzima watsufwa kahi za riro ziya ra moho.   </div><ul class='tnav'>
<li><a href='index.htm'>Ugunulo</a></li>
<li><a href='REV19.htm'>&lt;</a></li>
<li><a href='REV.htm'>20</a></li>
<li><a href='REV21.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark"></span><a class="notebackref" href="#V1">20:1</a>
<span class="fr">20:1 </span><span class="ft">10:1; 18:1; Ridzina risiro mwisho: 9:1</span></p>
<p class="x" id="FN2"><span class="notemark"></span><a class="notebackref" href="#V2">20:2-3</a>
<span class="xo">20:2 </span><span class="xt">12:3, 9</span></p>
<p class="x" id="FN3"><span class="notemark"></span><a class="notebackref" href="#V4">20:4</a>
<span class="xo">20:4 </span><span class="xt">6:9; 13:15; Dani 7:9, 22; Luk 22:30; 1 Akor 6:2</span></p>
<p class="x" id="FN4"><span class="notemark"></span><a class="notebackref" href="#V6">20:6</a>
<span class="xo">20:6 </span><span class="xt">1:6; 2:11</span></p>
<p class="x" id="FN5"><span class="notemark"></span><a class="notebackref" href="#V8">20:8</a>
<span class="xo">20:8 </span><span class="xt">13:14; Josh 11:4; Izik 38:2, 10-12</span></p>
<p class="x" id="FN6"><span class="notemark"></span><a class="notebackref" href="#V9">20:9</a>
<span class="xo">20:9 </span><span class="xt">Hesab 2; 2 Athaw 1:10, 12; Zabu 78:68; Izik 38:22; 39:6</span></p>
<p class="x" id="FN7"><span class="notemark"></span><a class="notebackref" href="#V10">20:10</a>
<span class="xo">20:10 </span><span class="xt">19:20</span></p>
<p class="x" id="FN8"><span class="notemark"></span><a class="notebackref" href="#V11">20:11</a>
<span class="xo">20:11 </span><span class="xt">5:7; 6:14; 21:1; Zabu 114:3, 7; Math' 24:35; 2 P'et 3:10</span></p>
<p class="x" id="FN9"><span class="notemark"></span><a class="notebackref" href="#V12">20:12</a>
<span class="xo">20:12-13 </span><span class="xt">3:5; 22:12; Dani 7:9-10</span></p>
<p class="x" id="FN10"><span class="notemark"></span><a class="notebackref" href="#V12">20:12</a>
<span class="xo">20:12 </span><span class="xt">Kumbo 32:32</span></p>
<p class="f" id="FN11"><span class="notemark"></span><a class="notebackref" href="#V14">20:14</a>
<span class="fr">20:14 </span><span class="ft">20:10; 1 Akor 15:26; Kifwa cha hiri: 2:11</span></p>
<p class="x" id="FN12"><span class="notemark"></span><a class="notebackref" href="#V15">20:15</a>
<span class="xo">20:15 </span><span class="xt">3:5</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
