<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 27</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT26.htm'>&lt;</a></li>
<li><a href='ACT.htm'>27</a></li>
<li><a href='ACT28.htm'>&gt;</a></li>
</ul>
<div class="main">
 
<div class='chapterlabel' id="V0"> 27</div><div class='s'>P'aulo anenda Rumi </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">27:1 25:12</span></a>Vikara Fesito arihoamba kukala fundakwenda Italiya, ye P'aulo hamwenga na afungwa angine, maikwa mikononi mwa mubomu mumwenga wa shikari aifwaye Juliasi ambaye were ni mubomu wa kikosi kiifwacho “Kikosi cha Kaisari.”   <span class="verse" id="V2">2&#160;</span><a href="#FN2" class="notemark"><span class="popup">27:2 19:29</span></a>Bai fuchangira chombo kiricho were kila bandari ya Aduramutino na kindakira na bandari za jimbo ra Asia. Kwa vizho fuchangira, naswi thiswi, fukiandza charo chehu. Kahi za charo kiki were fu hamwenga na Mumak'edonia wa kula Th'esalonike aifwaye Arisitariko.   <span class="verse" id="V3">3&#160;</span><a href="#FN3" class="notemark"><span class="popup">27:3 24:23; 28:2</span></a>Bai siku ya hiriye fuchangira bandari ya Sidoni, na Juliasi akimuhendera vidzo ye P'aulo, mana wamuruhusu ende kwa asenae ili akadime kupata mahitajige.   <span class="verse" id="V4">4&#160;</span>Vikara kula ho Sidoni, fwangira chomboni kaheri na huchendakira na luhande lwa Kuporo ambalo k'aluerekeza p'eho mana lo luhande lungine were zo p'eho zinadza na nguvu zaidhi.   <span class="verse" id="V5">5&#160;</span>Bai ndiswi vivii muhaka hukivuka bahari ya k'anda za Kilikia na P'amufulia fuchangira bandari ya Mura, ambawo ni mudzi uriwo ko Lukia.   <span class="verse" id="V6">6&#160;</span>Kuko Mura, ye mubomu wa shikari wapata chombo cha kula Alekizandiria kiricho were kinenda Italiya, kwa vizho akifuhala akifwangiza kahi za cho chombo kicho.   <span class="verse" id="V7">7&#160;</span>K'uzhona zho ndiswi p'ore-p'ore vivi kuno funapata thabu jeri-jeri, hatha fukifika hehi na bandari ya Kinido. Vivi zhahala siku nyinji zenye. Vikara p'eho zirihokala k'azihurusu fuenderere kwenda luhande lulo, fwakwenda na luhande lwa kisiwa cha K'irete, hehi na Salimone. Luhande lulu were k'aluerekeza p'eho bule.   <span class="verse" id="V8">8&#160;</span>Bai hukiambala-mbala haho hatha hukifika hat'u haifwaho “Bandari Mbidzo” na hehi na haho here hana mudzi uifwao Lasea.   </div><div class='p'> <span class="verse" id="V9">9&#160;</span><a href="#FN4" class="notemark"><span class="popup">27:9-10 2 Akor 11:26</span></a>Kufikira wakathi uu, were muda munji udzatsuhika sana na vikikala ni hathari kuenderera na cho charo, kwa kukala wo wakathi wa sherehe ya Mufungo<a href="#FN5" class="notemark">*<span class="popup">27:9 Sikuk'uu ya Mufungo: Sikuk'uu ii were inasherehekewa mwisho wa mwezi wa chenda hedu mwandzo wa mwezi wa kumi. Wakathi uu ni kukala bahari idzachafuka, kwa vizho asafiriye ni kukala a hatharini.</span></a> were wagonya kukira kare. Kwa vizho P'aulo akiambira kimbere akiamba,   <span class="verse" id="V10">10&#160;</span>“Alume, mut'u mimi naona kukala kiki charo chehu kindafwangiza hasara, yo mizigo nikwenda ikatsuhika na hatha go maisha gehu nago dzazho.”   <span class="verse" id="V11">11&#160;</span>Ela ye mubomu wa shikari k'agagwirire bule gago ga P'aulo hat'uhe akithuwa gago ga ye dhereva wa cho chombo na go ga ye mwenye cho chombo.   <span class="verse" id="V12">12&#160;</span>Vikara kwa kukala yo bandari were si mbidzo wakathi uwo wa mwaka, anji ehu maamba futhuwe kuenderera na cho charo chehu, ngaa hufike bandari ya Fonike na fukaukize kuko wo wakathi wa p'eho ya mwaka. Fonike were ni bandari iriyo kuko K'irete, nayo were inalolana na mutserero wa dzuwa.   </div><div class='s'>Bahari inahenda luv̱utho </div> <div class='p'> <span class="verse" id="V13">13&#160;</span>Vikara hurihokala huchere hu haho kwakwatya kupiga kapeho kadzo kula kwa mwaka, k'uzhona zho makiona zho madzizhokala manavimala madzavipata bai makiyusa yo nanga na machenda na mo k'anda-k'anda za K'irete.   <span class="verse" id="V14">14&#160;</span>Bai k'avitoere kukidza luv̱utho lubomu lwa p'eho luifwalo Yurakulo, nalo lwapiga kula ko luhande lwa K'irete.   <span class="verse" id="V15">15&#160;</span>K'uzhona zho cho chombo kikipigwa ni lo luv̱utho na kikikala k'akidima kwenda ko ludzirirako lo lupeho, kwa vizho fukikiricha vizho kithuwe kukokotwa ni lo luv̱utho.   <span class="verse" id="V16">16&#160;</span>Bai ndiswi vivii, hatha hukifika hehi na kisiwa kithithe kiifwacho Kauda, nacho chahuziza na lulo luv̱utho vichache na hukigwira ko kadau karikokala gadzafungwa ko nyuma ya cho chombo, ela be zhakala zha gada.   <span class="verse" id="V17">17&#160;</span>Vikara o anaalume makikangiza mo chomboni ko kadau, makikafunga, gonya cho chombo makikilinga-linga nyugwe makikifunga ndzi-ndzi-ndzi, ili kikale kinasita. Kidza makivitharamusha zho zhandharua, mana were mana wasiwasi nikwenda cho chombo kikafuswa na kikendakwama kahi za wo mutsanga wa yo p'wani ya Siriti. Bai makivitharamusha, makithuwa kukiricha chende na yo p'eho cho chombo.   <span class="verse" id="V18">18&#160;</span><a href="#FN6" class="notemark"><span class="popup">27:18 Jon 1:5</span></a>Lola lo luv̱utho lwaenderera kupiga thu. K'uzhona zho siku ya hiriye o mabaharia makikwatya kuihala yo mizigo na kuitsuha mo madzini.   <span class="verse" id="V19">19&#160;</span>H'aya, yo siku iriyothuwiriza makihala zho viya zha cho chombo na makivitsuha mo madzini nazho.   <span class="verse" id="V20">20&#160;</span>Bai zakira siku nyinji k'afuona dzuwa hedu nyenyezi na lo luv̱utho lwere lunaenderera thu, k'uzhona zho hukikala k'afuna th'amaa kaheri ya kuthia.   </div><div class='p'> <span class="verse" id="V21">21&#160;</span>Vikara o at'u magonya siku nyinji zenye bila kudona kit'u. K'uzhona zho P'aulo akiima kahikahi zao akiamba, “Alume, kalaho mwagagwira go gangu kuryahu K'irete, kukala fusiuke bule kuko, ngere k'amukapatire mashaka gaga gosi hedu hasara ii muipatayo.   <span class="verse" id="V22">22&#160;</span>Ela vivi bai, namuvoya mudzip'e moyo, mana k'ahana hatha mumwenga wenu haha andiyefwa, yo meli h'akeye ndo indiyongamika.   <span class="verse" id="V23">23&#160;</span>Mana usiku wa kulamukira rero, yuyahu Mulungu ambaye mimi ni mut'uwe, adzahuma malaikawe kwangu mimi muhumikiwe. Bai adzihokudza akaima hehi nami   <span class="verse" id="V24">24&#160;</span><a href="#FN7" class="notemark"><span class="popup">27:24 9:15</span></a>akaamba, ‘Usogohe bule P'aulo, uwe suthi uime mbere za Kaisari na kidza lola iye Mulungu kwa zo mbazize, andaahenda aa osini urio charoni nao mathie.’   <span class="verse" id="V25">25&#160;</span>Kwa vizho bai, dzip'eni moyo alume, kwa kukala nakuluhira kukala vizho adzizhoamba Mulungu be ndizho vindizhokala zhenye.   <span class="verse" id="V26">26&#160;</span><a href="#FN8" class="notemark"><span class="popup">27:26 28:1</span></a>Ela hatha hamwenga na vizho k'ahana vingine, hasihokala hundatsufwa kahi za kisiwa fulani thu.”   </div><div class='p'> <span class="verse" id="V27">27&#160;</span>Bai urihofika usiku wa kumi na ne, at'u siswi were fuchere hunakokotwa ni lo luv̱utho thu. Bai fwakokotwa kuku na kuku kahi za yo bahari ya Adiria. K'uzhona zho inafika here usiku wa manane, aryahu mabaharia maelelya kukala fudzafika hehi na ts'i furufu,   <span class="verse" id="V28">28&#160;</span>Kwa vizho makihala lugwe ambalo lwere ludzafungwa kit'u kiziho, makilutharamusha mapime chamba hana wina wa kiasi chani. Bai marihopima maona kukala ho hat'u were hana wina wa futi gana na mirongo miri. Makiima-ima, gonya makipima kaheri, makipata kukala ho furihokala were hana wina wa futi mirongo chenda thu.   <span class="verse" id="V29">29&#160;</span>Bai kwa ut'u wa kuogoha p'ore makagwizanywa na ho mbararani, mahala zo nanga ne na makizitharamusha mo madzini na makivoya ngee kuche.   <span class="verse" id="V30">30&#160;</span>Vikara aryahu mabaharia makijeza kuchimbira, makidzihendesha manendagwaga nanga wo upande wa mbere wa cho chombo. Makihala karyahu kadau kathithe ka kudzithizhira na makikala manakatharamusha mo madzini machimbire.   <span class="verse" id="V31">31&#160;</span>Kuona vizho P'aulo akimwamba ye mubomu wa shikari, hamwenga na o shikari enye akiamba, “Aa mabaharia kala k'amandathuwa kukala mumu chomboni, be k'amundathia bule.”   <span class="verse" id="V32">32&#160;</span>Bai o shikari makihala zo nyugwe ambazo were zidzafungirwa ko kadau makizitosa na makikaricha kagwe mo madzini kende.   </div><div class='p'> <span class="verse" id="V33">33&#160;</span>Vikara kurihokala kunenda kuchani, P'aulo waasitira o at'u mumo chomboni marye chakurya. Bai wanena akiamba, “Hangu muandze kulolera chamba kundakalani, hatha vivi rero, ni siku kumi na ne nanwi k'amudzangwe kudona chochosi.   <span class="verse" id="V34">34&#160;</span><a href="#FN9" class="notemark"><span class="popup">27:34 Luk 12:7</span></a>Bai ninamuvoya murye chakurya, mana kicho ndo kindichomuthizha. Mana haha be k'ahana mut'u hatha mumwenga andiyengamiza hatha ludzere lumwenga lwenye mo kitswani mwakwe.”   <span class="verse" id="V35">35&#160;</span><a href="#FN10" class="notemark"><span class="popup">27:35 Luk 22:19</span></a>Arihogonya kunena vivi, akihala mukahe akimboza muv̱era kwa Mulungu, kuno osi mana lola, gonya akiumogola na akikwatya kurya.   <span class="verse" id="V36">36&#160;</span>Ndo nao bai, machangira moyo na makikwatya kurya.   <span class="verse" id="V37">37&#160;</span>Hosini mo chomboni were fu at'u magana mairi na mirongo mifungahe na ahandahu.   <span class="verse" id="V38">38&#160;</span>Vikara kila mut'u arihokala adzarya kwakuha, o at'u mahala yo ngano na makiitsuha mo baharini ili cho chombo kikale kishushu.   </div><div class='s'>Chombo kinabandika-bandika </div> <div class='p'> <span class="verse" id="V39">39&#160;</span>Bai kurihocha aryahu mabaharia k'amamanyire chamba mere ma ts'i yani, ela maona mukono wa yo bahari uriwo were una nyangamo yenye mutsanga munji. Kwa vizho makiamua kwendachanganya kuko cho chombo.   <span class="verse" id="V40">40&#160;</span>Ndo makizihala ziryahu nyugwe zirizokala zidzazulia zo nanga na makizitosa makiziricha zo nanga zihohe mo baharini. Makiziregeza zo nyugwe zirizokala zidzazulia yo sukani, makihala cho chandharuwa kirichokala ko mbere makikifunga ili p'eho idime kukisukuma, bai makikwatya kwenda ko nyangamoni.   <span class="verse" id="V41">41&#160;</span><a href="#FN11" class="notemark"><span class="popup">27:41 27:22</span></a>Ela kahi za kwenda ko nyangamoni cho chombo chafika hat'u hariho were hathunganana mikono miri ya bahari na kidza k'ahana wina, bai kichendazikika haho na ko kwa mbere, uno upande wa nyuma wo ukikala unabandwa-bandwa ni maimbi.   </div><div class='p'> <span class="verse" id="V42">42&#160;</span>Kuona vizho o shikari makipanga kualaga osi o afungwa, ili hasikaleho na yoyosi kupiga go madzi na kuchimbira.   <span class="verse" id="V43">43&#160;</span>Ela yuyahu mubomu wa shikari were anahendza amuthizhe P'aulo, kwa vizho akiamba masihende vizho bule, hat'uhe akiambira aryahu osini ambao manadima kupiga madzi, makale a kwandza kudzitsuha mo madzini na mapige madzi mende ko ts'i furufu.   <span class="verse" id="V44">44&#160;</span>O angine mandathuwiriza, ela kwa kuhenda kugwira mbao hedu zho visiku zha cho chombo kidzichobandika. Bai kwa ngira ii hosini fwathiya na hukifika ts'i furufu azima.   </div><ul class='tnav'>
<li><a href='index.htm'>Mahendo</a></li>
<li><a href='ACT26.htm'>&lt;</a></li>
<li><a href='ACT.htm'>27</a></li>
<li><a href='ACT28.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">27:1</a>
<span class="xo">27:1 </span><span class="xt">25:12</span></p>
<p class="x" id="FN2"><span class="notemark"></span><a class="notebackref" href="#V2">27:2</a>
<span class="xo">27:2 </span><span class="xt">19:29</span></p>
<p class="x" id="FN3"><span class="notemark"></span><a class="notebackref" href="#V3">27:3</a>
<span class="xo">27:3 </span><span class="xt">24:23; 28:2</span></p>
<p class="x" id="FN4"><span class="notemark"></span><a class="notebackref" href="#V9">27:9</a>
<span class="xo">27:9-10 </span><span class="xt">2 Akor 11:26</span></p>
<p class="f" id="FN5"><span class="notemark">*</span><a class="notebackref" href="#V9">27:9</a>
<span class="fr">27:9 </span><span class="ft">Sikuk'uu ya Mufungo: Sikuk'uu ii were inasherehekewa mwisho wa mwezi wa chenda hedu mwandzo wa mwezi wa kumi. Wakathi uu ni kukala bahari idzachafuka, kwa vizho asafiriye ni kukala a hatharini.</span></p>
<p class="x" id="FN6"><span class="notemark"></span><a class="notebackref" href="#V18">27:18</a>
<span class="xo">27:18 </span><span class="xt">Jon 1:5</span></p>
<p class="x" id="FN7"><span class="notemark"></span><a class="notebackref" href="#V24">27:24</a>
<span class="xo">27:24 </span><span class="xt">9:15</span></p>
<p class="x" id="FN8"><span class="notemark"></span><a class="notebackref" href="#V26">27:26</a>
<span class="xo">27:26 </span><span class="xt">28:1</span></p>
<p class="x" id="FN9"><span class="notemark"></span><a class="notebackref" href="#V34">27:34</a>
<span class="xo">27:34 </span><span class="xt">Luk 12:7</span></p>
<p class="x" id="FN10"><span class="notemark"></span><a class="notebackref" href="#V35">27:35</a>
<span class="xo">27:35 </span><span class="xt">Luk 22:19</span></p>
<p class="x" id="FN11"><span class="notemark"></span><a class="notebackref" href="#V41">27:41</a>
<span class="xo">27:41 </span><span class="xt">27:22</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
