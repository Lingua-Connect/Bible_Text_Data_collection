<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Johana 21</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Johana</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="main">
 
<div class='chapterlabel' id="V0"> 21</div><div class='s'>Jesu anaambolera anafundzie afungahe </div> <div class='p'> <span class="verse" id="V1">1&#160;</span>Badaye Jesu waambolera anafundzie kaheri kahi za ziya ra Tiberia. Nazho zhakala kivivi:   <span class="verse" id="V2">2&#160;</span>Simoni P'et'ero, na T'omasi ambaye dzina ringine waifwa P'ats'a, na Nath'anieli ariye kwao were ni K'ana ya Galilaya, na ana a Zebedayo na anafundzi airi angine, were ma hamwenga.   <span class="verse" id="V3">3&#160;</span><a href="#FN1" class="notemark"><span class="popup">21:3 Luk 5:5</span></a>Ndo Simoni P'et'ero akiambira o andziye akiamba, “Nenda nikavuhe makumba.” Aryahu angine nao makiamba, “Hunakuthuwa.” Kwa vizho machangira dauni. Were ni usiku ho marihokwendavuha makumba. Makichesa kuvuha makumba, ela k'amagwirire kit'u.   <span class="verse" id="V4">4&#160;</span><a href="#FN2" class="notemark"><span class="popup">21:4 20:14; Luk 24:16</span></a>Kurihokala kunang'ala-ng'ala, Jesu waima ko ngokani, ela anafundzi k'amamanyire kukala ni Jesu.   <span class="verse" id="V5">5&#160;</span>Jesu akiluta mumiro akiamba, “Anangu, muna makumba ko?” Makidzigidzya, “Ii hatha!”   <span class="verse" id="V6">6&#160;</span><a href="#FN3" class="notemark"><span class="popup">21:6 Luk 5:5-7</span></a>Ndo Jesu akiambira, “Tsuhani kimia chenu mukono wa kurya wa ro dau na mundagwira makumba kuko.” Ndo makitsuha cho kimia mukono wa kurya wa dau. Bai makumba manji gachangira mo kimiani na gakigwirwa hatha k'amadimire kukivuha cho kimia na kuchangiza mo dauni kwa go makumba manji!   </div><div class='p'> <span class="verse" id="V7">7-8&#160;</span><a href="#FN4" class="notemark"><span class="popup">21:7 13:23; Math' 14:29</span></a>Bai yuyahu mwanafundzi ariyehendzwa ni Jesu arihoona kit'u kicho, akimwamba P'et'ero, “Yuyahu ni Bwana bewe.” Bai Simoni arihosikira maneno gago, akidzifunga yo nguwoye ya ndze mo chununi, kwani were adzaivula. Bai P'et'ero akidzitsuha mo madzini, ela aryahu anafundzi angine makidza na ro dau, kwani were k'amakure na yo ts'i furufu, kula ho marihokala na ko ts'i furufu were ni here ure wa mikono gana. Bai o anafundzi were manakivuha cho kimia kidzichodzala makumba na ro dau.   </div><div class='p'> <span class="verse" id="V9">9&#160;</span>K'uzhona zho marihofika k'anda-k'anda ya ro ziya makiona moho wa makala na makumba garokala ganakanjwa, na ho k'anda were hana mikahe.   <span class="verse" id="V10">10&#160;</span>Ndo Jesu akiambira, “Nireherani sehemu ya go makumba murigo mula kugwirani hedu.”   <span class="verse" id="V11">11&#160;</span><a href="#FN5" class="notemark"><span class="popup">21:11 Luk 5:6</span></a>Bai Simoni P'et'ero akikivuha cho kimia muhaka ko k'anda-k'anda ya ziya. Cho kimia were kithele mikumba mibomu-mibomu, gana na mirongo mitsano na mihahu; na ingahokala were ni minji namuna iyo cho kimia k'akitharukire bule.   <span class="verse" id="V12">12&#160;</span>Gonya Jesu akiambira, “Ndzoni mufungule hano.” Na k'ahana hatha mumwenga kahi za o anafundzi ariyethatha kumwamba, “We u h'ani,” kwani mamanya kukala iye ni Bwana.   <span class="verse" id="V13">13&#160;</span><a href="#FN6" class="notemark"><span class="popup">21:13 6:11; Math' 14:19; 15:36</span></a>Bai Jesu achenda ho mohoni, akihala yo mikahe akiap'a, gonya akihala makumba nago akiap'a.   <span class="verse" id="V14">14&#160;</span><a href="#FN7" class="notemark"><span class="popup">21:14 20:19, 26</span></a>Ii were ni k'ana ya hahu ya Jesu kuambolera anafundzie bada ya kufufukakwe.   </div><div class='s'>Jesu ananena na P'et'ero </div> <div class='p'> <span class="verse" id="V15">15&#160;</span><a href="#FN8" class="notemark"><span class="popup">21:15-17 Anang'ondzi angu: 10:14-16; Mahe 20:28; 1 P'et 5:2</span></a>Marihogonya kufungula, Jesu akierekeza manenoge kwa P'et'ero kuamba, “Simoni mwana wa Johana, vidze unanihendza kuriko aa?” P'et'ero akiamba, “Ee Bwana! Unamanya kukala ninakuhendza.” Kidza Jesu akiamba, “Be risa anang'ondzi angu.”   <span class="verse" id="V16">16&#160;</span>Kidza Jesu akimuza lwa hiri, akiamba, “Simoni mwana wa Johana, vidze unanihendza?” Akidzigidzya akiamba, “Ee Bwana, unamanya kukala ninakuhendza.” Jesu akiamba lwa hiri, “Bai tsundza anang'ondzi angu.”   <span class="verse" id="V17">17&#160;</span>Gonya Jesu akimuza lwa hahu akiamba, “Simoni mwana wa Johana, unanihendza?” Bai achangirwa ni kigondzi kwa kukala adzauzwa ni Jesu lwa hahu kala anamuhendza. Bai akiamba, “Bwana uwe, unamanya kila kit'u. Unamanya kukala ninakuhendza” Gonya Jesu akiamba, “Bai risa ng'ondzi zangu.”   <span class="verse" id="V18">18&#160;</span><a href="#FN9" class="notemark"><span class="popup">21:18 2 P'et 1:14</span></a>Gonya Jesu achangeza akiamba, “Ninakwambira ujeri wenye urihokala u muthana, were ukafunga ukanda mwenye na ukenda uhendzako. Ela nakwambira kukala undihothumika undagoloza mikonoyo na uhende kufungwa ukanda ni at'u na makuhirike kut'u uriko kw'endzi kwenda.”   <span class="verse" id="V19">19&#160;</span><a href="#FN10" class="notemark"><span class="popup">21:19 13:36</span></a>Jesu wanena vivi kunyesa kifwa cha P'et'ero kindizhokala na kindizhoreha nguma kwa Mulungu. Gonya akimwambira P'et'ero, “Nithuwa hedu.”   </div><div class='p'> <span class="verse" id="V20">20&#160;</span><a href="#FN11" class="notemark"><span class="popup">21:20 13:23, 25</span></a>P'et'ero akigaluka na akimona yuyahu mwanafundzi ariyehendzwa ni Jesu anaathuwa. Mwanafundzi yuyu ni yuyahu ariyekala hehi na Jesu marihokala manarya chakurya kabila kufwakwe na kidza nde ariyemuza Jesu akiamba, “Ni h'ani andiyekusaliti Bwana?”   <span class="verse" id="V21">21&#160;</span>P'et'ero arihomona mwanafundzi yuyahu akimwamba Jesu, “H'e yuno ye Bwana?”   <span class="verse" id="V22">22&#160;</span>Jesu akimudzigidzya akiamba, “Kala ninamala akale moyo hatha nindihouya kaheri, vidze zho vinakuhusu noni? Uwe h'e nithuwa.”   </div><div class='p'> <span class="verse" id="V23">23&#160;</span>Badaye, zhavuma kahi za o ndugu kukala yuyahu mwanafundzi k'andafwa bule. Ela Jesu k'amwambire kukala k'andafwa, ela waamba, “Kala ninamala akale moyo hatha nindihouya kaheri, vidze zho vinakuhusu noni?”   </div><div class='p'> <span class="verse" id="V24">24&#160;</span><a href="#FN12" class="notemark"><span class="popup">21:24 15:27; 19:35</span></a>Yuyu mwanafundzi ahadzwaye nde iye ariyenena dzulu ya gaga gosi garigohendeka. Na kidza ndeye ariyegaora maut'u gaga na hunamanya kukala zho arizhonena ni ujeri.   </div><div class='p'> <span class="verse" id="V25">25&#160;</span><a href="#FN13" class="notemark"><span class="popup">21:25 20:30</span></a>Bai kuna maut'u mangine manji garigonenwa ni Jesu. Kala vinadimikika kukala at'u maore kila kimwenga arichokihenda Jesu, naona kukala yo dhunia ndzima k'aingakalire na nafasi ya kuthosha ya kuika zho zhuwo vingazhoorwa.  </div><ul class='tnav'>
<li><a href='index.htm'>Johana</a></li>
<li><a href='JHN20.htm'>&lt;</a></li>
<li><a href='JHN.htm'>21</a></li>
<li><a href='ACT01.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V3">21:3</a>
<span class="xo">21:3 </span><span class="xt">Luk 5:5</span></p>
<p class="x" id="FN2"><span class="notemark"></span><a class="notebackref" href="#V4">21:4</a>
<span class="xo">21:4 </span><span class="xt">20:14; Luk 24:16</span></p>
<p class="x" id="FN3"><span class="notemark"></span><a class="notebackref" href="#V6">21:6</a>
<span class="xo">21:6 </span><span class="xt">Luk 5:5-7</span></p>
<p class="x" id="FN4"><span class="notemark"></span><a class="notebackref" href="#V7">21:7-8</a>
<span class="xo">21:7 </span><span class="xt">13:23; Math' 14:29</span></p>
<p class="x" id="FN5"><span class="notemark"></span><a class="notebackref" href="#V11">21:11</a>
<span class="xo">21:11 </span><span class="xt">Luk 5:6</span></p>
<p class="x" id="FN6"><span class="notemark"></span><a class="notebackref" href="#V13">21:13</a>
<span class="xo">21:13 </span><span class="xt">6:11; Math' 14:19; 15:36</span></p>
<p class="x" id="FN7"><span class="notemark"></span><a class="notebackref" href="#V14">21:14</a>
<span class="xo">21:14 </span><span class="xt">20:19, 26</span></p>
<p class="f" id="FN8"><span class="notemark"></span><a class="notebackref" href="#V15">21:15</a>
<span class="fr">21:15-17 </span><span class="ft">Anang'ondzi angu: 10:14-16; Mahe 20:28; 1 P'et 5:2</span></p>
<p class="x" id="FN9"><span class="notemark"></span><a class="notebackref" href="#V18">21:18</a>
<span class="xo">21:18 </span><span class="xt">2 P'et 1:14</span></p>
<p class="x" id="FN10"><span class="notemark"></span><a class="notebackref" href="#V19">21:19</a>
<span class="xo">21:19 </span><span class="xt">13:36</span></p>
<p class="x" id="FN11"><span class="notemark"></span><a class="notebackref" href="#V20">21:20</a>
<span class="xo">21:20 </span><span class="xt">13:23, 25</span></p>
<p class="x" id="FN12"><span class="notemark"></span><a class="notebackref" href="#V24">21:24</a>
<span class="xo">21:24 </span><span class="xt">15:27; 19:35</span></p>
<p class="x" id="FN13"><span class="notemark"></span><a class="notebackref" href="#V25">21:25</a>
<span class="xo">21:25 </span><span class="xt">20:30</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
