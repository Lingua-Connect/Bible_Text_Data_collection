<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Aeburania 4</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Aeburania</a></li>
<li><a href='HEB03.htm'>&lt;</a></li>
<li><a href='HEB.htm'>4</a></li>
<li><a href='HEB05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>At'u a Mulungu mandangira hat'u ha kuoya </div> <div class='p'> <span class="verse" id="V1">1&#160;</span>Bai cho kilagane arichoika Mulungu dzulu za at'u kwangira haryahu hat'uhe ha kuoya, kichereko hatha vivi. Kwa vizho nafudzimanyirire, p'ore angine enu mukakosa kwangira kuko.   <span class="verse" id="V2">2&#160;</span>Kwani uwo uv̱oro udzo wa hat'u ha kuoya wambirizwa kwa o akare ehu dza zho Uv̱oro Udzo urizhohubiriwa kwehu siswi. Ela uv̱oro uwo k'auafwahire kit'u, mana mawambirwa ela k'amaukuluhirire.   <span class="verse" id="V3">3&#160;</span><a href="#FN1" class="notemark"><span class="popup">4:3-5 Zabu 95:11</span></a>Ela siswi fukuluhirao, nikwangira kahi za haryahu hat'u ha kuoya. Ela ao mario k'amakuluhirire, Mulungu mwenye wanena akiamba,  </div><div class='q'>“Nalaha kwa k'oro za kwangu, kukala,  </div><div class='q2'>‘K'amandangira ng'o haryahu hat'u hangu ha kuoya.’ ”  </div><div class='m'>Mulungu wanena vivi, ingahokala kaziye ya kutengeza hat'u ha kuoya were waigonya kare hangu kuumbwa kwa urumwengu.   <span class="verse" id="V4">4&#160;</span><a href="#FN2" class="notemark"><span class="popup">4:4 Mwan 2:2</span></a>Kwani Maoro, gananena dzulu ya yo siku ya fungahe. Ganaamba, “Mulungu wahenda kazize akizimarigiza, na siku ya fungahe akioya.”   </div><div class='p'> <span class="verse" id="V5">5&#160;</span><a href="#FN3" class="notemark"><span class="popup">4:5 3:11</span></a>Kidza Maoro gananena kaheri hat'u hangine na kuamba, “K'amandangira bule haryahu hat'u hangu ha kuoya.”   <span class="verse" id="V6">6&#160;</span>Aryahu at'u a kwandza kuhubiriwa Uv̱oro Udzo wa kwangira haryahu hat'u ha kuoya, k'amadimire kwangira, kwa kukala k'amamusikirire Mulungu. Ela vikara, kwa kukala cho kilagane cha Mulungu kichere lwazu,   <span class="verse" id="V7">7&#160;</span><a href="#FN4" class="notemark"><span class="popup">4:7 3:7-8; Zabu 95:7-8</span></a>iye waika siku nyingine kwa at'u mangire, iriyo ni “Rero.” Bada ya muda mure, iye wanena kukirira na muthawali Daudi kahi za Maoro gadzigohadzwa kare, akiamba,  </div><div class='q'>“Rero musikiraho mumirowe,  </div><div class='q2'>sihendeni singo nyomu.”   </div><div class='m'> <span class="verse" id="V8">8&#160;</span><a href="#FN5" class="notemark"><span class="popup">4:8 Kumbu 31:7; Josh 22:4</span></a>Kwani kalaho Joshua waalongoza o at'u hatha akiangiza haryahu hat'u ha kuoya, Mulungu k'akanenere dzulu za siku nyingine bule.   <span class="verse" id="V9">9&#160;</span>Kwa vizho bai, kusere na siku ya kuoya kwa at'u a Mulungu.   <span class="verse" id="V10">10&#160;</span><a href="#FN6" class="notemark"><span class="popup">4:10 4:4</span></a>Kwani kila andiyengira kahi za kuoya kwa Mulungu, andaoya kula kwa kazize zosi, here Mulungu arizhohenda kula kwa kazize.   <span class="verse" id="V11">11&#160;</span>Kwa vizho bai, nafujeze here zhadimikikazho, fwangire kahi za haryahu hat'u ha kuoya, ili kwamba hasikale na mut'u hatha mumwenga, andiyekosa kwangira kwa ut'u wa kuko kutsamusikira Mulungu.   </div><div class='p'> <span class="verse" id="V12">12&#160;</span><a href="#FN7" class="notemark"><span class="popup">4:12 Isa 49:2; 55:11; Jere 17:10; Joh 12:48; Aefe 6:17; 1 P'et 1:23; Ugun 1:16</span></a>Kwani neno ra Mulungu ri moyo na rina nguvu, rinarya kukira mushu wa kurya kosi-kosi. Rinadunga kahi za mioyo yehu na maroho gehu, na kwangira-ngira kahi za vilungo zhehu zhosi, kahi za misoza na mudhetso, na kumanya maazo na nia za mioyo yehu.   <span class="verse" id="V13">13&#160;</span>K'akuna chumbe chochosi kiricho ndani-ndani zhomu, hatha Mulungu akale k'adima kuchona. Iye anaona kila kit'u, mana kwakwe iye vit'u zhosi vi halamu na vinaoneka lwazu. Kidza fundakwenda hukanenet'o dzulu za mahendo gehu gosi mbere za kwakwe iye.   </div><div class='s'>Jesu ndiye Mulombi mubomu </div> <div class='p'> <span class="verse" id="V14">14&#160;</span><a href="#FN8" class="notemark"><span class="popup">4:14 5:8; 8:1; Mulombi mubomu: 2:17-18; 3:1; 5:1, 4-6; 7:24-28; 8:3; 9:7, 11</span></a>Bai, funa mulombi mubomu zhomu, Jesu Masihi, Mwana wa Mulungu, ariyekwenda kuko mulunguni ariko Mulungu. Kwa vizho ro kuluhiro huriro naro kwakwe nafurigwire kurunya.   <span class="verse" id="V15">15&#160;</span><a href="#FN9" class="notemark"><span class="popup">4:15 2:18; 5:2; 7:26; 9:12; 1 Joh 3:5</span></a>Iye mulombi wehu, be ni mulombi ariye anafuonera mbazi kahi za unyonge wehu. Kwani wajezwa kwa kila ngira, dza zho fujezwazho siswi, ela k'ahendere dambi bule.   <span class="verse" id="V16">16&#160;</span><a href="#FN10" class="notemark"><span class="popup">4:16 10:19</span></a>Kwa vizho nafukisongerere kihi cha endzi cha Mulungu mwenye nema hasiho woga. Haho hundadima kuhokera mbazi na nema, vit'u vindizhofwaviza wakathi hukikala huna haja nazho.   </div><ul class='tnav'>
<li><a href='index.htm'>Aeburania</a></li>
<li><a href='HEB03.htm'>&lt;</a></li>
<li><a href='HEB.htm'>4</a></li>
<li><a href='HEB05.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V3">4:3</a>
<span class="xo">4:3-5 </span><span class="xt">Zabu 95:11</span></p>
<p class="x" id="FN2"><span class="notemark"></span><a class="notebackref" href="#V4">4:4</a>
<span class="xo">4:4 </span><span class="xt">Mwan 2:2</span></p>
<p class="x" id="FN3"><span class="notemark"></span><a class="notebackref" href="#V5">4:5</a>
<span class="xo">4:5 </span><span class="xt">3:11</span></p>
<p class="x" id="FN4"><span class="notemark"></span><a class="notebackref" href="#V7">4:7</a>
<span class="xo">4:7 </span><span class="xt">3:7-8; Zabu 95:7-8</span></p>
<p class="x" id="FN5"><span class="notemark"></span><a class="notebackref" href="#V8">4:8</a>
<span class="xo">4:8 </span><span class="xt">Kumbu 31:7; Josh 22:4</span></p>
<p class="x" id="FN6"><span class="notemark"></span><a class="notebackref" href="#V10">4:10</a>
<span class="xo">4:10 </span><span class="xt">4:4</span></p>
<p class="x" id="FN7"><span class="notemark"></span><a class="notebackref" href="#V12">4:12</a>
<span class="xo">4:12 </span><span class="xt">Isa 49:2; 55:11; Jere 17:10; Joh 12:48; Aefe 6:17; 1 P'et 1:23; Ugun 1:16</span></p>
<p class="f" id="FN8"><span class="notemark"></span><a class="notebackref" href="#V14">4:14</a>
<span class="fr">4:14 </span><span class="ft">5:8; 8:1; Mulombi mubomu: 2:17-18; 3:1; 5:1, 4-6; 7:24-28; 8:3; 9:7, 11</span></p>
<p class="x" id="FN9"><span class="notemark"></span><a class="notebackref" href="#V15">4:15</a>
<span class="xo">4:15 </span><span class="xt">2:18; 5:2; 7:26; 9:12; 1 Joh 3:5</span></p>
<p class="x" id="FN10"><span class="notemark"></span><a class="notebackref" href="#V16">4:16</a>
<span class="xo">4:16 </span><span class="xt">10:19</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
