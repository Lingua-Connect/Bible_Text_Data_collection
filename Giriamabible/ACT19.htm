<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 19</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="main">
 
<div class='chapterlabel' id="V0"> 19</div><div class='s'>P'aulo ko Efeso </div> <div class='p'> <span class="verse" id="V1">1&#160;</span>Vikara wakathi arihokala ye Apolo a ko Korintho, P'aulo wagwira ngira ya ndani-ndani muhaka ko mudzi wa Efeso. Bai kuko Efeso wathekeza anafundzi kuko,   <span class="verse" id="V2">2&#160;</span><a href="#FN1" class="notemark"><span class="popup">19:2 2:38; 8:16</span></a>na akiauza akiamba, “Vidze mwamuhokera Roho Mweri wakathi murihomukuluhira Jesu?” Makidzigidzya makiamba, “Hatha. Mwandzo tha zho zha kuna kit'u kiifwacho Roho mweri, k'afudzavisikira.”   <span class="verse" id="V3">3&#160;</span><a href="#FN2" class="notemark"><span class="popup">19:3-4 18:25; Luk 3:3-4, 16-17</span></a>Ndo P'aulo akiauza akiamba, “Vikara ndo fuambe, mwahokera ubat'izo hiwo?” Makidzigidzya makiamba, “At'u siswi fwahokera ubat'izo wa Johana siswi.”   <span class="verse" id="V4">4&#160;</span>P'aulo akiamba, “Uryahu ubat'izo wa Johana h'e, were ni ubat'izo wa kuthubu. Iye Johana waambira at'u mamukuluhire iye ariyekala andakudza nyumaze, ambaye ni Jesu.”   </div><div class='p'> <span class="verse" id="V5">5&#160;</span>Bai o at'u marihosikira vizho, mabat'izwa kwa dzina ra Bwana Jesu.   <span class="verse" id="V6">6&#160;</span><a href="#FN3" class="notemark"><span class="popup">19:6 2:4</span></a>P'aulo arihoaikira mikono, makihokera Roho mweri na makinena na luga na makinena ga Mulungu.   <span class="verse" id="V7">7&#160;</span>At'u aa were manafika alume kumi na airi.   </div><div class='p'> <span class="verse" id="V8">8&#160;</span><a href="#FN4" class="notemark"><span class="popup">19:8 17:2; 28:23</span></a>Bai P'aulo wakala achangira kahi za sinagogi na kunena lwazu-lwazu hasiho woga, naye wahenda vivi kwa muda wa miezi mihahu. Wanena na o at'u na kuashawishi dzulu za uthawali wa Mulungu.   <span class="verse" id="V9">9&#160;</span><a href="#FN5" class="notemark"><span class="popup">19:9 9:2</span></a>Ela hatha vizho angine kahi za o at'u mahenda singo nyomu, makahala kukuluhira na makinena mai dzulu za yo ngira ya Jesu lwazu-lwazu. Kwa vizho P'aulo akiaricha na akiahala o anafundzi na achenda kahi za sikuli ya T'irano na kuko akikala kaziye ni kusumurira na at'u kila siku.   <span class="verse" id="V10">10&#160;</span><a href="#FN6" class="notemark"><span class="popup">19:10 20:18</span></a>Naye P'aulo be ut'u uu wauthuwa-thuwa hatha miaka miri pu, bai o Ayahudi osi na Ayunani mariotoa kahi za jimbo ra Asia marisikira ro neno ra Bwana Jesu.   </div><div class='s'>Ana a Sikeva manajeza kumboza p'ep'o </div> <div class='p'> <span class="verse" id="V11">11&#160;</span><a href="#FN7" class="notemark"><span class="popup">19:11-12 2:22</span></a>Mulungu wahenda maut'u manji ga kwangalaza kukirira kwa P'aulo.   <span class="verse" id="V12">12&#160;</span>Hatha vithambaa zhenye na mikumbuu ya mwirini mwakwe, yahalwa ikihirikirwa akongo, nao makihozwa go makongo gao na o p'ep'o makiambola.   </div><div class='p'> <span class="verse" id="V13">13&#160;</span><a href="#FN8" class="notemark"><span class="popup">19:13 3:6; Luk 9:49-50</span></a>Vikara kwereko Ayahudi angine mariokala makidengereka na kupunga p'ep'o. Bai makijeza kuhumira dzina ra Jesu dzulu za ao mariokala mapagawa ni p'ep'o, makiamba, “H'aya nakuamuru umbole kahi za dzina ra yuyahu Jesu ahubiriwaye ni P'aulo.”   <span class="verse" id="V14">14&#160;</span>Bai kwere kuna athana afungahe mariokala manahenda kit'u kiki, nao were ni ana a mulombi mubomu wa Kiyahudi aifwaye Sikeva.   <span class="verse" id="V15">15&#160;</span><a href="#FN9" class="notemark"><span class="popup">19:15 16:17</span></a>Bai marihohenda kit'u kicho ye p'ep'o wadzigidzya akiamba, “Ye Jesu namumanya, na P'aulo naye namumanya, h'aya nwi nanwi mu ano h'ani?”   <span class="verse" id="V16">16&#160;</span>Gonya ye mut'u mwenye p'ep'o akiathulukira na akiadhima nguvu osi, akiahenda kazi, hatha manapata mwanya wa kuchimbira, milatso ni voo, kuno mahuhu renye.   <span class="verse" id="V17">17&#160;</span><a href="#FN10" class="notemark"><span class="popup">19:17 5:11</span></a>Bai o Ayahudi na Ayunani matoao Efeso, marihovipata p'eho vivi madzalwa ni woga osi na ro dzina ra Bwana Jesu rikilikwa jeri-jeri.   <span class="verse" id="V18">18&#160;</span>Bai at'u anji kahi za o mariokuluhira makudzasema go mahendo gao mai lwazu-lwazu.   <span class="verse" id="V19">19&#160;</span>Anji kahi za aryahu mariokala manathuwa maut'u ga utsai mareha go mabuk'u gao ga utsai makigakundzumanya hamwenga makigaocha at'u manalola. Bai marihopiga isabu ya cho kima cha mabuk'u gago, mapata kukala gana kima cha vipande alifu mirongo mitsano zha fedha.   <span class="verse" id="V20">20&#160;</span><a href="#FN11" class="notemark"><span class="popup">19:20 2:41</span></a>Kwa ut'u uwo, ro neno ra Bwana Jesu ratsamuka kila hat'u na rikikaza kuhenda nguvu.   </div><div class='s'>Efeso kunagwa fujo </div> <div class='p'> <span class="verse" id="V21">21&#160;</span><a href="#FN12" class="notemark"><span class="popup">19:21 23:11; Arum 1:10, 13</span></a>Bada ya maut'u gaga kukala, P'aulo wakat'a shauri kwenda Jerusalemu, kukirira Mak'edonia na Akaia. Akiamba, “Nindihofika kuko, vindanibidhi kwa zho zhosi nizhoge Rumi nako.”   <span class="verse" id="V22">22&#160;</span>Bai akiahala at'u airi kahi za avizi a kwakwe na akiahuma ko Mak'edonia. At'u aa were ni T'imoth'i na Erasito. Ye P'aulo mwenye akisala kahi za ro jimbo ra Asia vichache.   </div><div class='p'> <span class="verse" id="V23">23&#160;</span><a href="#FN13" class="notemark"><span class="popup">19:23 9:2; 2 Akor 1:8</span></a>Bai kahi za wakathi uwo-uwo kwahenda h'uwoh'uwo ko Efeso dzulu za yo Ngira ya Jesu.<a href="#FN14" class="notemark">*<span class="popup">19:23 Ngira: Riri were ndo dzina ra aryahu osini ambao were manamukuluhira Jesu. Were makinena na kuamba, ‘Mut'u yuyu ni wa iryahu Ngira.’</span></a>   <span class="verse" id="V24">24&#160;</span><a href="#FN15" class="notemark"><span class="popup">19:24 16:16</span></a>Were kuna musanyi mumwenga wa fedha aifwaye Demetirio. Mut'u yuyu Demetirio wakala akisanya sanamu za fedha zirizohalana na Hekalu ra mulungu muche aifwaye Aritemi, naye wakala akiangizira faidha sana o mafundhi.   <span class="verse" id="V25">25&#160;</span>Kwa vizho akiakundzumanya hamwenga o mafundhi hamwenga na at'u angine mariokala mana kazi dza zizo akiamba, “Asena, ninwi munamanya kukala kazi ii inahup'a mapato madzo genye.   <span class="verse" id="V26">26&#160;</span><a href="#FN16" class="notemark"><span class="popup">19:26 17:29</span></a>Na vikara amba munaona na munasikira vino, yuno bwana aifwaye P'aulo arizho anaavuha at'u anji a Efeso na kuagaluza, kwa kuambira kukala milungu ya kuhenda kutengezwa ni at'u si milungu bule. Na ut'u uu k'auhenda haha Efeso h'akeye, anauhenda kahi za jimbo rosi ra Asia.   <span class="verse" id="V27">27&#160;</span>Vikara hathari iriyo haho ni kwamba yo kazi yehu indav̱udhywa. Hiri, hekalu ra mulungu mubomu wehu wa kiche be k'arindaonewa kit'u bule na hatha ye mwenye naye dzazho. Aritemi anavoywa kila hat'u kahi za jimbo ra Asia na kahi za urumwengu muzima, bai kit'u kiki kindahenda ahokwe yo ishimaye.”   </div><div class='p'> <span class="verse" id="V28">28&#160;</span>Bai ro kundi ra mafundhi ririhosikira vizho ratsukirwa vii-vii na rikikwatya kupiga k'ululu na kuamba, “Aritemi wa Aefeso nde mubomu!”   <span class="verse" id="V29">29&#160;</span><a href="#FN17" class="notemark"><span class="popup">19:29 Arisitariko: 20:4; 27:2; Akol 4:10</span></a>Na lola k'avitoere kila mut'u kahi za wo mudzi akikala ni h'uwoh'uwo thu. Bai o at'u marihokala makwendani, maagwira anaalume airi, Gayo na Arisitariko na machenda nao malo muhaka kahi za wo uwanja mubomu wa mikut'ano. At'u aa Gayo na Arisitariko were ni at'u a Mak'edonia mariokala manasafiri na P'aulo.   <span class="verse" id="V30">30&#160;</span>H'aya, P'aulo naye akikala anamala kwangira mo kundini ajeze kusumurira na o at'u, ela aryahu anafundzi makimukahaza.   <span class="verse" id="V31">31&#160;</span>Angine kahi za aryahu abomu a ro jimbo, ambao were manaeleana na P'aulo, mahuma uv̱oro kwa P'aulo kwendamubembeleza kwamba asithathe kwangira mo uwanjani.   <span class="verse" id="V32">32&#160;</span>Bai wakathi uwo ro kundi rosi ra at'u rakala ni fujo t'uhu. Angine were manaamba vino, na arya manaamba vino. Anji kahi za o at'u mariokala haho were k'amamanya kala ma haho muthungananoni kwanoni.   <span class="verse" id="V33">33&#160;</span>Bai o Ayahudi makimugwira mwanamulume mumwenga aifwaye Alekizanda na makimusukuma ho mbere, mana angine kahi za ro kundi maona kukala iye nde ariye anahusika. Bai ye Alekizanda akiavungira mikono manyamale, ili adzihehere.   <span class="verse" id="V34">34&#160;</span>Ela marihogundua kukala ye Alekizanda ni Muyahudi, osi mapiga k'ululu kwa umwenga kwa muda wa here masaa mairi vivi, kuno manaamba, “Aritemi wa Aefeso nde mubomu!”   </div><div class='p'> <span class="verse" id="V35">35&#160;</span>Mwishowe ye karani wa wo mudzi akiambira o at'u manyamale. Akiamba, “Nwi at'u a Efeso! Ni h'ani kahi za urumwengu wosi asiyemanya kukala mudzi wa Efeso ndo murindzi wa ro Hekalu ra Aritemi, mulungu wehu mubomu? Hedu ni h'ani asiyemanya kukala mudzi wa Efeso ndo murindzi wa yo sanamuye iriyohenda kugwa kula mulunguni?   <span class="verse" id="V36">36&#160;</span>Bai k'akuna mut'u adimaye kukanaiza maut'u gaga. Kwa vizho at'u ninwi h'e, hurirani na maut'u gaga sigahalireni maruru.   <span class="verse" id="V37">37&#160;</span>At'u ninwi mudzaareha haha aa anaalume, idzaho k'amaiyire vit'u zha hekaluni hedu hatha kumukufuru mulungu wehu muche.   <span class="verse" id="V38">38&#160;</span>Bai chamba Demetirio na o mafundhi andziye mana neno na mut'u yoyosi atungwaye, h'aya makoti ga wazi na atosi a maneno nao ma haho, na mende makashithaki.   <span class="verse" id="V39">39&#160;</span>Ela chamba kuna maut'u mangine zaidhi mumalago, h'aya be gago gandabambanywa kahi za mukut'ano wa hilali.   <span class="verse" id="V40">40&#160;</span>Kwani vivi virizho, be fu hatharini, hunadima kushithakiwa kwa fujo ii idziyokala rero. Fujo ii ya rero be k'aina sababu ya mana, na hukishithakiwa be k'ahundadima kuvinenat'o bule.”   <span class="verse" id="V41">41&#160;</span>Bai arihogonya kunena vivi, akiubanda wo mukut'ano.   </div><ul class='tnav'>
<li><a href='index.htm'>Mahendo</a></li>
<li><a href='ACT18.htm'>&lt;</a></li>
<li><a href='ACT.htm'>19</a></li>
<li><a href='ACT20.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">19:2</a>
<span class="xo">19:2 </span><span class="xt">2:38; 8:16</span></p>
<p class="x" id="FN2"><span class="notemark"></span><a class="notebackref" href="#V3">19:3</a>
<span class="xo">19:3-4 </span><span class="xt">18:25; Luk 3:3-4, 16-17</span></p>
<p class="x" id="FN3"><span class="notemark"></span><a class="notebackref" href="#V6">19:6</a>
<span class="xo">19:6 </span><span class="xt">2:4</span></p>
<p class="x" id="FN4"><span class="notemark"></span><a class="notebackref" href="#V8">19:8</a>
<span class="xo">19:8 </span><span class="xt">17:2; 28:23</span></p>
<p class="x" id="FN5"><span class="notemark"></span><a class="notebackref" href="#V9">19:9</a>
<span class="xo">19:9 </span><span class="xt">9:2</span></p>
<p class="x" id="FN6"><span class="notemark"></span><a class="notebackref" href="#V10">19:10</a>
<span class="xo">19:10 </span><span class="xt">20:18</span></p>
<p class="x" id="FN7"><span class="notemark"></span><a class="notebackref" href="#V11">19:11</a>
<span class="xo">19:11-12 </span><span class="xt">2:22</span></p>
<p class="x" id="FN8"><span class="notemark"></span><a class="notebackref" href="#V13">19:13</a>
<span class="xo">19:13 </span><span class="xt">3:6; Luk 9:49-50</span></p>
<p class="x" id="FN9"><span class="notemark"></span><a class="notebackref" href="#V15">19:15</a>
<span class="xo">19:15 </span><span class="xt">16:17</span></p>
<p class="x" id="FN10"><span class="notemark"></span><a class="notebackref" href="#V17">19:17</a>
<span class="xo">19:17 </span><span class="xt">5:11</span></p>
<p class="x" id="FN11"><span class="notemark"></span><a class="notebackref" href="#V20">19:20</a>
<span class="xo">19:20 </span><span class="xt">2:41</span></p>
<p class="x" id="FN12"><span class="notemark"></span><a class="notebackref" href="#V21">19:21</a>
<span class="xo">19:21 </span><span class="xt">23:11; Arum 1:10, 13</span></p>
<p class="x" id="FN13"><span class="notemark"></span><a class="notebackref" href="#V23">19:23</a>
<span class="xo">19:23 </span><span class="xt">9:2; 2 Akor 1:8</span></p>
<p class="f" id="FN14"><span class="notemark">*</span><a class="notebackref" href="#V23">19:23</a>
<span class="fr">19:23 </span><span class="ft">Ngira: Riri were ndo dzina ra aryahu osini ambao were manamukuluhira Jesu. Were makinena na kuamba, ‘Mut'u yuyu ni wa iryahu Ngira.’</span></p>
<p class="x" id="FN15"><span class="notemark"></span><a class="notebackref" href="#V24">19:24</a>
<span class="xo">19:24 </span><span class="xt">16:16</span></p>
<p class="x" id="FN16"><span class="notemark"></span><a class="notebackref" href="#V26">19:26</a>
<span class="xo">19:26 </span><span class="xt">17:29</span></p>
<p class="f" id="FN17"><span class="notemark"></span><a class="notebackref" href="#V29">19:29</a>
<span class="fr">19:29 </span><span class="ft">Arisitariko: 20:4; 27:2; Akol 4:10</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
