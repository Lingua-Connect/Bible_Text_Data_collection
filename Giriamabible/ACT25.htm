<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 25</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT24.htm'>&lt;</a></li>
<li><a href='ACT.htm'>25</a></li>
<li><a href='ACT26.htm'>&gt;</a></li>
</ul>
<div class="main">
 
<div class='chapterlabel' id="V0"> 25</div><div class='s'>P'aulo a mbere za Fesito </div> <div class='p'> <span class="verse" id="V1">1&#160;</span>Vikara luwali Fesito akifika kahi za ro jimbo riro. Bai bada ya siku t'ahu akiuka Kaisaria akimbuka kwenda Jerusalemu.   <span class="verse" id="V2">2&#160;</span><a href="#FN1" class="notemark"><span class="popup">25:2 24:1</span></a>Bai arihokala a kuko Jerusalemu o alombi abomu na vilongozi a Kiyahudi mamushithaki P'aulo kwa Fesito.   <span class="verse" id="V3">3&#160;</span><a href="#FN2" class="notemark"><span class="popup">25:3 23:14-15</span></a>Makimuvoya Fesito chamba vinadimikika ye P'aulo arefwe Jerusalemu. Ela lengo rao were ni chamba akudzani, mamuvamie mahende kumukot'a kamare.   <span class="verse" id="V4">4&#160;</span>Ela Fesito akidzigidzya akiamba, “P'aulo a rumande ko Kaisaria, na mimi mwenye sindatoa, ndakwenda kuko.   <span class="verse" id="V5">5&#160;</span>Kwa vizho o vilongozi enu na madze fugwirane na hutharamuke kuko Kaisaria, bai chamba ye mut'u wahenda ut'u wowosi uwi, mundavinena kuko.”   </div><div class='p'> <span class="verse" id="V6">6&#160;</span>Bai Fesito akikala hamwenga nao kwa muda wa siku nane hedu kumi vivi gonya akitharamuka kwenda Kaisaria, na siku ya hiriye achendakelesi kahi za kihiche cha hukumu na akilagiza ye P'aulo aifiwe.   <span class="verse" id="V7">7&#160;</span><a href="#FN3" class="notemark"><span class="popup">25:7 24:5-6, 13</span></a>Vikara P'aulo arihokudza, aryahu Ayahudi mariokala madzire kula Jerusalemu maima kumudengereka na makimushithaki na maut'u manji maziho-maziho ambago were k'amana ushahidhi nago.   <span class="verse" id="V8">8&#160;</span>Ndo P'aulo achambola kudzihehera akiamba, “Mut'u mimi sihendere kosa rorosi kinyume cha Sheria ya Kiyahudi hedu kinyume cha ro Hekalu, na sihendere kosa rorosi kinyume cha Kaisari.”   <span class="verse" id="V9">9&#160;</span><a href="#FN4" class="notemark"><span class="popup">25:9 24:27</span></a>Bai kwa kukala Fesito were anamala ahendzwe ni o Ayahudi, wamuza P'aulo akiamba, “Simanya chamba ungahendza kwenda Jerusalemu na yo k'esi nikaitosere kuko?”   <span class="verse" id="V10">10&#160;</span>P'aulo akidzigidzya akiamba, “Vivi kare niimire mbere za koti ra Kirumi na yo karakara yo k'esi niitoserwe haha. Na here we mwenye umanyazho t'ot'ot'o be mimi siahenderere rii rorosi o Ayahudi.   <span class="verse" id="V11">11&#160;</span><a href="#FN5" class="notemark"><span class="popup">25:11-12 25:21, 25; 28:19</span></a>Ela chamba ni mukosa na nav̱irya nalagwe, be mut'u mimi ni thayari kufwa, ela chamba gaga marigo mananiamba nago aa be ni ga ulongo, h'aya be k'ahana mut'u ariye na hachi ya kunilazha kwa at'u aa. Navoya nihirikwe kwa Kaisari.”   <span class="verse" id="V12">12&#160;</span>Bai Fesito akiojana na o ashauri a kwakwe gonya akimudzigidzya P'aulo akiamba, “Udzavoya uhirikwe kwa Kaisari, h'aya undakwenda.”   </div><div class='p'> <span class="verse" id="V13">13&#160;</span>Vikara bada ya siku za kuthala, muthawali Agiripa na Berinike mazhoga mo Kaisaria kudzamubisha na kumukaribisha kamare ye Fesito.   <span class="verse" id="V14">14&#160;</span><a href="#FN6" class="notemark"><span class="popup">25:14 24:27</span></a>Bai makitoa kuko kwa siku za kuthala. Wakathi uwo ndo Fesito arihosumurira na ye Agiripa dzulu za yo k'esi ya P'aulo. Akiamba, “Hana mwanamulume mumwenga haha ariyerichwa rumande ni Feliki,   <span class="verse" id="V15">15&#160;</span>nami nirihokala ko Jerusalemu, o alombi abomu, na athumia a Kiyahudi makudzamushithaki kwangu na makikala manaamba apigwe ulongo.   <span class="verse" id="V16">16&#160;</span>Bai nikidzigidzya nikiamba kukala kulengana na adha ra Kirumi, ni makosa kumulazha mut'u hasiho kumwika mbere za ao madziomushithaki na kumup'a mwanya wa kudzihehera.   <span class="verse" id="V17">17&#160;</span>Vikara marihofika haha siitoejere bule yo k'esi, mana siku ya hiriye nakeresi kotini na nikilagiza arefwe mo ndani.   <span class="verse" id="V18">18&#160;</span><a href="#FN7" class="notemark"><span class="popup">25:18-20 18:14-15</span></a>K'uzhona zho o ak'ondoe marihorungarara kunena, nasirikiza, aa, manamushithaki na mangine genye, hatha si gago nirigokala naelelya.   <span class="verse" id="V19">19&#160;</span>Ao be were mananenezana naye dzulu za dini yao enye na dzulu za mut'u aifwaye Jesu ambaye wafwa, ela P'aulo adzasita kuamba a moyo.   <span class="verse" id="V20">20&#160;</span>Vikara kwa kukala maut'u gaga be mimi mwenye were simanya ngira ya kugachunguzira, namuza ye mwenye chamba angahendza kwenda Jerusalemu na yo k'esi ya maut'u gaga ikanenwe kuko.   <span class="verse" id="V21">21&#160;</span>Ela P'aulo arihombola kunena, akivoya aikwe rumande muhaka yo k'esi indihololwat'o ni ye Kaisari mwenye. Ndo nikilagiza aikwe mo rumande muhaka nindihodima kumuhirika ko kwa Kaisari.”   </div><div class='p'> <span class="verse" id="V22">22&#160;</span><a href="#FN8" class="notemark"><span class="popup">25:22-23 Luk 21:12; 23:8</span></a>Bai ye Agiripa akimwamba Fesito, “Mimi pia nahendza nimusirikize yuyu mwanamulume.” Fesito akidzigidzya akiamba, “Undamusikira machero.”   </div><div class='s'>P'aulo a mbere za Agiripa </div> <div class='p'> <span class="verse" id="V23">23&#160;</span>Bai siku ya hiriye Agiripa na Berinike makudza kuno be njerejere zinapigwa, ndoo vivii hatha machangira ho hat'u hasirikizwaho maneno. Nao were ma hamwenga na at'u maishimiwao kahi za wo mudzi. Bai, Fesito akilagiza kukala P'aulo arefwe.   <span class="verse" id="V24">24&#160;</span>Arihorefwa, Fesito akiamba, “Muthawali Agiripa na at'u osini murio haha naswi, munamona yuno mut'u yuno? O Ayahudi osi, a Jerusalemu na a haha Kaisaria makudzanipasha habari dzulu za mut'u yuyu. Mapiga k'ululu kuamba mut'u yuyu be k'av̱irya kukala moyo.   <span class="verse" id="V25">25&#160;</span>Ela mimi be naona kukala k'ahendere kosa ra kumup'a adhabu ya kifwa, ela kwa kukala wavoya ii k'esi ikasirikizwe ni ye Kaisari mwenye, naona mut'u mimi baha nimuhirike ko kwa ye Kaisari.   <span class="verse" id="V26">26&#160;</span>Mimi be sina ra kumuorera ye Kaisari dzulu za mut'u yuyu, kwa vizho nidzamureha haha mbere zenu nyosi, haswa nidzamureha mberezo uwe Muthawali Agiripa, kwamba undihokala udzagachunguza gaga maneno nipate ut'u wa kwandhika.   <span class="verse" id="V27">27&#160;</span>Kwani naona si vidzo kumuhirika mufungwa hasiho kunyesa wazi adzashithakiwa na makosa gani.”   </div><ul class='tnav'>
<li><a href='index.htm'>Mahendo</a></li>
<li><a href='ACT24.htm'>&lt;</a></li>
<li><a href='ACT.htm'>25</a></li>
<li><a href='ACT26.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">25:2</a>
<span class="xo">25:2 </span><span class="xt">24:1</span></p>
<p class="x" id="FN2"><span class="notemark"></span><a class="notebackref" href="#V3">25:3</a>
<span class="xo">25:3 </span><span class="xt">23:14-15</span></p>
<p class="x" id="FN3"><span class="notemark"></span><a class="notebackref" href="#V7">25:7</a>
<span class="xo">25:7 </span><span class="xt">24:5-6, 13</span></p>
<p class="x" id="FN4"><span class="notemark"></span><a class="notebackref" href="#V9">25:9</a>
<span class="xo">25:9 </span><span class="xt">24:27</span></p>
<p class="x" id="FN5"><span class="notemark"></span><a class="notebackref" href="#V11">25:11</a>
<span class="xo">25:11-12 </span><span class="xt">25:21, 25; 28:19</span></p>
<p class="x" id="FN6"><span class="notemark"></span><a class="notebackref" href="#V14">25:14</a>
<span class="xo">25:14 </span><span class="xt">24:27</span></p>
<p class="x" id="FN7"><span class="notemark"></span><a class="notebackref" href="#V18">25:18</a>
<span class="xo">25:18-20 </span><span class="xt">18:14-15</span></p>
<p class="x" id="FN8"><span class="notemark"></span><a class="notebackref" href="#V22">25:22</a>
<span class="xo">25:22-23 </span><span class="xt">Luk 21:12; 23:8</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
