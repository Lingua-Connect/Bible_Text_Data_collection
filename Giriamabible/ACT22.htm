<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 22</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="main">
 
<div class='chapterlabel' id="V0"> 22</div><div class='p'> <span class="verse" id="V1">1&#160;</span>“Ndugu zangu na ano baba, namala musikize viryahu nindizhodzihehera.”   <span class="verse" id="V2">2&#160;</span>Bai marihosikira ananena nao kwa Kieburania, makaza kuhurira hu. Ndo P'aulo akiamba,   <span class="verse" id="V3">3&#160;</span><a href="#FN1" class="notemark"><span class="popup">22:3 5:34-39; 9:11</span></a>“Mut'u mimi ni Muyahudi mimi, nazhalwa T'ariso mudzi uriwo ko Kilikia, ela narerwa kahi za mudzi uu wa Jerusalemu. Nafundishwa sheria yosi ya akare ehu t'ot'ot'o ni Gamalieli na nakala na chadi na Mulungu dza vizho murizho ninwi nyosini vivi rero.   <span class="verse" id="V4">4&#160;</span><a href="#FN2" class="notemark"><span class="popup">22:4-5 8:3; 26:9-11</span></a><a href="#FN3" class="notemark"><span class="popup">22:4 9:2</span></a>Naatesa o at'u mathuwao Ngira ii ya Jesu na hatha nikialaga. Naagwira ache kwa alume na nichendaatsuha jela.   <span class="verse" id="V5">5&#160;</span>Ye Mulombi mubomu mwenye na ro Baraza rosi manadima kumboza ushahidhi wa gaga ninenago. Mimi nahokera baruwa kula kwa o alombi abomu na ro Baraza ra athumia, baruwa iyo were yaorerwa o Ayahudi a Damesiki. Bai nichenda ili nikaagwire, nidze nao Jerusalemu here mahabusu ili madze mangizwe akili.   <span class="verse" id="V6">6&#160;</span><a href="#FN4" class="notemark"><span class="popup">22:6-16 9:1-22; 26:12-18</span></a><a href="#FN5" class="notemark"><span class="popup">22:6-7 9:3</span></a>Vikara nirihokala kahi za cho charo changu mo ngirani, hehi na Damesiki, murongo wa dzuwa ra vitswani, lola, kwambola mulangaza wa kung'ala sana kula mulunguni na ukinipiga.   <span class="verse" id="V7">7&#160;</span>K'uzhona zho nakwenda chavu ho ts'i na nikisikira sauthi ya mut'u ikinamba, ‘Sauli! Sauli! Mbona unanitesa kaheri?’   <span class="verse" id="V8">8&#160;</span>Nikiuza nikiamba, ‘U h'ani, Bwana?’ Akidzigidzya akiamba, ‘Mimi unitesaye ni Jesu wa Nazareth'i.’   <span class="verse" id="V9">9&#160;</span>Bai aryahu andzangu huriokala hosi, mawona wo mulangaza, ela yo sauthi ya iye ariyekala ananena nami k'amaisikirire bule.   <span class="verse" id="V10">10&#160;</span>Ndo nikiuza nikiamba, ‘Vikara nihendedze Bwana?’ Ye Bwana akiamba, ‘Uka wangire Damesiki, ukifika kuko undambirwa kila kit'u udzichothayarishirwa kuhenda.’   <span class="verse" id="V11">11&#160;</span>Bai aryahu andzangu manigwira mukono na makinitsetseza muhaka mo Damesiki, mana were yo ch'enje ya wo mulangaza idzanalaga matso kamare.   </div><div class='p'> <span class="verse" id="V12">12&#160;</span>“Vikara kuko Damesiki kwere kuna mut'u mumwenga aifwaye Anania. Anania were wadzambozeza kuithuwa yo sheria naye were anaishimiwa sana ni o Ayahudi osi mariotoa kuko. Bai akidzanona.   <span class="verse" id="V13">13&#160;</span>Arihofika, waima hehi nami na akiamba, ‘Sauli mwenehu h'aya ona kaheri!’ Na haho henye nikidima kumona hatha iye.   <span class="verse" id="V14">14&#160;</span>Gonya ye Anania akiamba, ‘Iye Mulungu wa akare wakutsagula ili umanye mahendzoge na umone iye Muhachi na usikire go maneno gandigombola kanwani mwakwe.   <span class="verse" id="V15">15&#160;</span>Uwe undakala shahidhiwe kwa at'u osi, undaambira garyahu urigogaona na kugasikira.   <span class="verse" id="V16">16&#160;</span><a href="#FN6" class="notemark"><span class="popup">22:16 8:35-36; 9:14</span></a>Nawe vikara unatharizani be vino? Uka ubat'izwe kwa dzina ra Jesu na ukihenda vizho undasamehewa kamare.’ ”   </div><div class='p'> <span class="verse" id="V17">17&#160;</span><a href="#FN7" class="notemark"><span class="popup">22:17 Agal 1:18</span></a>P'aulo akienderera kunena akiamba, “Vikara nikiuya haha Jerusalemu na nirihokala ni kahi za ro Hekalu navoya, naona maono.   <span class="verse" id="V18">18&#160;</span>Namona Bwana akiniamba, ‘Henda haraka umbole kare mumu Jerusalemu, mana o at'u haha k'amandaukubali bule wo ushahidhiwo dzulu za mimi.’   <span class="verse" id="V19">19&#160;</span>Nikidzigidzya nikiamba, ‘Bwana, at'u aa be manamanya kukala mimi nangira Sinagogi rino na rirya na kuagwira at'u na kuafunga na kuapiga ao makukuluhirao uwe.   <span class="verse" id="V20">20&#160;</span><a href="#FN8" class="notemark"><span class="popup">22:20 7:58; 8:1</span></a>Na wakathi yuyahu shahidhiwo Sitivini arihokala anakotw'a, mut'u mimi nakala wa thi, haho kuaunga mukono na kuzikat'o zo nguwo za aryahu mariokala manamwalaga.’   <span class="verse" id="V21">21&#160;</span><a href="#FN9" class="notemark"><span class="popup">22:21 9:15</span></a>Bai ye Bwana akinamba, ‘Uka, nindakuhuma wende kut'u kure kwenye, ko kwa at'u mario si Ayahudi.’ ”   </div><div class='p'> <span class="verse" id="V22">22&#160;</span><a href="#FN10" class="notemark"><span class="popup">22:22 21:36</span></a>Bai ro kundi ra at'u ramusirikiza P'aulo hatha arihohadza dzulu za kwenda kwa at'u mario si Ayahudi, richa mapige k'ululu na kuamba, “Museni yuyu haha dhuniani, k'av̱irya kukala moyo bule!”   <span class="verse" id="V23">23&#160;</span>Vikara marihokala ni h'uwoh'uwo na kutsuha go maamba gao na kufitisa vumbi ko dzulu,   <span class="verse" id="V24">24&#160;</span>ye mubomu wa jeshi walagiza ye P'aulo ahirikwe ko k'ambini. Pia akilagiza auzwe-uzwe kwa kupigwa vikotho ili amanye ni kwanoni o at'u manapiga k'ululu kwa ut'u wa iye, namuna iyo.   <span class="verse" id="V25">25&#160;</span><a href="#FN11" class="notemark"><span class="popup">22:25 16:37</span></a>Bai marihokala manamufunga ili mamupige, P'aulo wamwamba ye ofisaa ariyekala aimire haho akiamba, “Vidze kisheria ni hachi, kumupiga raiya wa Kirumi na ko k'adzangwe kupigwa ulongo?”   <span class="verse" id="V26">26&#160;</span>K'uzhona zho kusikira vizho, ye ofisaa wakwenda kwa ye mubomu wa jeshi na achendavisema, akiamba, “H'aya, undahendadze, kwani mut'u yuyu be ni raiya wa Kirumi.”   <span class="verse" id="V27">27&#160;</span>Bai ye mubomu wa jeshi achendamuza P'aulo akiamba, “Nambira hedu, we ati u raiya wa Kirumi?” P'aulo akidzigidzya akiamba, “Ee.”   <span class="verse" id="V28">28&#160;</span>Ye mubomu wa jeshi akiamba, “Mimi be wo uraiya naurihira p'esa nyinji sana.” P'aulo akidzigidzya akiamba, “Mino be nazhalwa kare raiya.”   </div><div class='p'> <span class="verse" id="V29">29&#160;</span>Ndo aryahu mario were mandamuza-muza maswali makihenda nyeree kare, na ye mubomu wa jeshi mwenye achangirwa ni woga arihogundua kukala, adzamuhala P'aulo na akamufunga minyororo na ko ni raiya wa Kirumi.   </div><div class='s'>P'aulo a mbere za Baraza ra athumia </div> <div class='p'> <span class="verse" id="V30">30&#160;</span>Vikara siku ya hiriye, ye mubomu wa jeshi were anamala amanye ni ut'u wani haswa uriwo unaahenda o Ayahudi mamushithaki ye P'aulo, kwa vizho akimwamboza na akilagiza o alombi abomu na ro Baraza rosi makundzumanyike. Bai virihohendeka vizho, wamuhala P'aulo na achendamwika mbere zao.   </div><ul class='tnav'>
<li><a href='index.htm'>Mahendo</a></li>
<li><a href='ACT21.htm'>&lt;</a></li>
<li><a href='ACT.htm'>22</a></li>
<li><a href='ACT23.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V3">22:3</a>
<span class="xo">22:3 </span><span class="xt">5:34-39; 9:11</span></p>
<p class="x" id="FN2"><span class="notemark"></span><a class="notebackref" href="#V4">22:4</a>
<span class="xo">22:4-5 </span><span class="xt">8:3; 26:9-11</span></p>
<p class="x" id="FN3"><span class="notemark"></span><a class="notebackref" href="#V4">22:4</a>
<span class="xo">22:4 </span><span class="xt">9:2</span></p>
<p class="x" id="FN4"><span class="notemark"></span><a class="notebackref" href="#V6">22:6</a>
<span class="xo">22:6-16 </span><span class="xt">9:1-22; 26:12-18</span></p>
<p class="x" id="FN5"><span class="notemark"></span><a class="notebackref" href="#V6">22:6</a>
<span class="xo">22:6-7 </span><span class="xt">9:3</span></p>
<p class="x" id="FN6"><span class="notemark"></span><a class="notebackref" href="#V16">22:16</a>
<span class="xo">22:16 </span><span class="xt">8:35-36; 9:14</span></p>
<p class="x" id="FN7"><span class="notemark"></span><a class="notebackref" href="#V17">22:17</a>
<span class="xo">22:17 </span><span class="xt">Agal 1:18</span></p>
<p class="x" id="FN8"><span class="notemark"></span><a class="notebackref" href="#V20">22:20</a>
<span class="xo">22:20 </span><span class="xt">7:58; 8:1</span></p>
<p class="x" id="FN9"><span class="notemark"></span><a class="notebackref" href="#V21">22:21</a>
<span class="xo">22:21 </span><span class="xt">9:15</span></p>
<p class="x" id="FN10"><span class="notemark"></span><a class="notebackref" href="#V22">22:22</a>
<span class="xo">22:22 </span><span class="xt">21:36</span></p>
<p class="x" id="FN11"><span class="notemark"></span><a class="notebackref" href="#V25">22:25</a>
<span class="xo">22:25 </span><span class="xt">16:37</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
