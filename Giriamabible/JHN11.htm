<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Johana 11</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Johana</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="main">
 
<div class='chapterlabel' id="V0"> 11</div><div class='s'>Kifwa cha Lazaro musena wa Jesu </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">11:1-2 12:1-3; Luk 10:38-39</span></a>Bai kwereko mut'u mumwenga ariyeifwa Lazaro. Mut'u yuyu were anaishi na nduguze airi a kiche mario were ni Maryamu na Marith'a ko mudzi wa Beth'ania. Siku mwenga akikala mukongo.   <span class="verse" id="V2">2&#160;</span>(Maryamu yuyu ni yuyahu ariyemumwagira mafuha Bwana maguluni na akigahangusa na nyereze. Bai iye ndiye ariyekala nduguye Lazaro k'adima.)   <span class="verse" id="V3">3&#160;</span><a href="#FN2" class="notemark"><span class="popup">11:3 11:36</span></a>Bai ao nduguze a kiche makihuma uv̱oro kwa Jesu kuamba, “Bwana musenao wa kurya na kuusa ni mukongo.”   </div><div class='p'> <span class="verse" id="V4">4&#160;</span><a href="#FN3" class="notemark"><span class="popup">11:4 9:3; 17:1</span></a>Ela Jesu arihosikira akiamba, “Ukongo uu si wa kifwa, ela ni wa kumup'a nguma Mulungu. Na kwa ut'u wa ukongo uu, Mwana wa Mulungu andaluta nguma.”   </div><div class='p'> <span class="verse" id="V5">5&#160;</span>Jesu wamuhendza Marith'a hamwenga na Maryamu na ndugu yao Lazaro.   <span class="verse" id="V6">6&#160;</span>Gonya ko, arihosikira uv̱oro wa ukongo wa Lazaro k'aukire kare kwenda, ela watoa haho siku mbiri nyingine zaidhi.   <span class="verse" id="V7">7&#160;</span>Halafu ndo akiambira o anafundzie akiamba, “Hindeni Judea kaheri.”   <span class="verse" id="V8">8&#160;</span><a href="#FN4" class="notemark"><span class="popup">11:8 8:59; 10:31</span></a>O anafundzi marihosikira vizho makimudzigidzya makiamba, “Rabi, dzuzi-dzuzi Ayahudi mamala kukukot'a mawe, na vino unamala kuuya kuko kaheri mbona?”   </div><div class='p'> <span class="verse" id="V9">9&#160;</span><a href="#FN5" class="notemark"><span class="popup">11:9-10 8:12; 12:35-36</span></a>Jesu akiamba, “Mutsana una masaa kumi na mairi, hedu sozho? Bai mut'u akitsembera na mutsana k'akwala, kwa kukala anaona mulangaza wa urumwengu.   <span class="verse" id="V10">10&#160;</span>Ela akitsembera na usiku andakwala, kwa kukala k'ana mulangaza ndanimwe.”   </div><div class='p'> <span class="verse" id="V11">11&#160;</span><a href="#FN6" class="notemark"><span class="popup">11:11 Math' 9:24</span></a>Jesu bada ya kunena vivi, achangeza akiamba, “Musena wehu Lazaro arere, ela nindakwenda nikamulamuse.”   </div><div class='p'> <span class="verse" id="V12">12&#160;</span>Kusikira vizho o anafundzi makiamba, “Kala arere andauka.”   <span class="verse" id="V13">13&#160;</span>Ela Jesu were anaamba kukala adzanongeka, ela ao maona kukala arere uts'indzizi.   <span class="verse" id="V14">14&#160;</span>Bai Jesu akiambira lwazu-lwazu, “Lazaro adzafwa,   <span class="verse" id="V15">15&#160;</span>ela kwa ut'u wenu ninafwahirwa kukala sikalireho ili mudime kukuluhira. Ela nafwende ko kwakwe.”   </div><div class='p'> <span class="verse" id="V16">16&#160;</span><a href="#FN7" class="notemark"><span class="popup">11:16 Mar 14:31; Arum 6:8; T'omasi: 20:24</span></a>T'omasi aifwaye “P'ats'a” akiambira anafundzi andziye akiamba, “Hindeni nanwi, hukafwe naye.”   </div><div class='s'>Jesu anenda Beth'ania </div> <div class='p'> <span class="verse" id="V17">17&#160;</span>Jesu arihofika Beth'ania akithekeza kukala Lazaro were wafwa na hatha were wazikwa kare siku ne zirizokira.   <span class="verse" id="V18">18&#160;</span>Mudzi wa Beth'ania were u hehi na Jerusalemu, kiasi cha maili mbiri vivi.   <span class="verse" id="V19">19&#160;</span>Bai Ayahudi anji mere madzire kuap'a p'ore Marith'a na Maryamu kwa ut'u wa cho kifwa cha ndugu yao.   </div><div class='p'> <span class="verse" id="V20">20&#160;</span>K'uzhona zho Marith'a arihosikira Jesu anadza wambola kumudhana, ela Maryamu ye akisala mo nyumbani.   <span class="verse" id="V21">21&#160;</span><a href="#FN8" class="notemark"><span class="popup">11:21 11:32</span></a>Ndiho Marith'a akimwamba Jesu, “Bwana kalaho were u haha ndugu yangu k'angafwere,   <span class="verse" id="V22">22&#160;</span>ela hatha vizho ninamanya kukala Mulungu andakup'a chochosi undichomuvoya.”   <span class="verse" id="V23">23&#160;</span>Jesu akimwamba, “Nduguyo andafufuka.”   <span class="verse" id="V24">24&#160;</span><a href="#FN9" class="notemark"><span class="popup">11:24 5:29; 6:40, 54; Dani 12:2</span></a>Marith'a akidzigidzya, “Ninamanya kukala andafufuka siku ya mwisho.”   <span class="verse" id="V25">25&#160;</span><a href="#FN10" class="notemark"><span class="popup">11:25 5:21, 24; 8:51</span></a>Jesu akimwamba, “Mimi ndimi ufufulo na ndimi uzima. Iye anikuluhiraye mimi hatha akafwa kidza andakala moyo kaheri,   <span class="verse" id="V26">26&#160;</span>na ye ariye moyo na akinikuluhira, k'andafwa bule. Unagakuluhira go?”   </div><div class='p'> <span class="verse" id="V27">27&#160;</span><a href="#FN11" class="notemark"><span class="popup">11:27 1:34; 4:25</span></a>Marith'a akiamba, “Ee Bwana, ninakukuluhira kukala ndiwe Masihi Mwana wa Mulungu ariyeambwa andakudza urumwenguni.”   </div><div class='s'>Jesu anarira </div> <div class='p'> <span class="verse" id="V28">28&#160;</span>Marith'a arihogonya kunena vivi, wauya na achendamwiha nduguye Maryamu k'anda. Akimwamba, “Mwalimu adzire na anakurunga.”   <span class="verse" id="V29">29&#160;</span>Bai Maryamu arihosikira vizho, akiuka haraka na achendamudhana.   </div><div class='p'> <span class="verse" id="V30">30&#160;</span>Jesu were k'adzafika ho mudzini, ela were achere haryahu arihothunganana na Marith'a.   </div><div class='p'> <span class="verse" id="V31">31&#160;</span>O Ayahudi mariokala manamuhuriza Maryamu mo nyumbani, marihoona viryahu adzizhombola haraka na kwenda ndze, makimuthuwa, makiona kukala anenda akarire ko mbirani.   </div><div class='p'> <span class="verse" id="V32">32&#160;</span><a href="#FN12" class="notemark"><span class="popup">11:32 11:21</span></a>Bai Maryamu arihofika haho arihokala Jesu, na kumona thu, akigwa maguluni hakwe. Akiamba, “Bwana, kalaho were u haha ndugu yangu k'angafwere.”   </div><div class='p'> <span class="verse" id="V33">33&#160;</span>Jesu arihomona anarira na o Ayahudi mariokudza naye nao manarira, achangirwa ni mbazi na akibudzyika moyoni mwakwe zhomu.   <span class="verse" id="V34">34&#160;</span>Akiuza akiamba, “Mwamulazahi kwani?” Makimwamba, “Bwana, ndzo uhalole!”   <span class="verse" id="V35">35&#160;</span><a href="#FN13" class="notemark"><span class="popup">11:35 Luk 19:41</span></a>Jesu akirira.   <span class="verse" id="V36">36&#160;</span>Bai o Ayahudi makiamba, “Lolani zho arizhokala anamuhendza.”   <span class="verse" id="V37">37&#160;</span><a href="#FN14" class="notemark"><span class="popup">11:37 9:6</span></a>Ela ko angine makiamba, “Vidze ye ariyemuhendya mut'u asiyeona aone, vidze were k'angadimire kumuhendya yuno akatsafwa?”   </div><div class='s'>Jesu anamufufula Lazaro </div> <div class='p'> <span class="verse" id="V38">38&#160;</span><a href="#FN15" class="notemark"><span class="popup">11:38 20:1; Math' 27:60</span></a>Jesu akidzalwa ni mbazi kaheri, achenda ko mbirani. Yo mbira were ni p'anga iriyo na iwe ririrokinganywa ho mulomoni.   <span class="verse" id="V39">39&#160;</span>Bai Jesu akilagiza akiamba, “Usani ro iwe hedu.” Marith'a nduguye ye mufwa akidzigidzya akiamba, “Kundakala na muruk'e mui Bwana, mana rero ni ne hangu azikwe.”   <span class="verse" id="V40">40&#160;</span>Jesu akimwambira, “Vidze sikwambirire kukala undaona nguma ya Mulungu ukikuluhira?”   </div><div class='p'> <span class="verse" id="V41">41&#160;</span>Bai makirusa ro iwe. Jesu akilola ko dzulu na akiamba, “Ninakulazhira muv̱era Baba, kwa kukala unanisikira.   <span class="verse" id="V42">42&#160;</span><a href="#FN16" class="notemark"><span class="popup">11:42 12:30</span></a>Ninamanya kukala unanisikira siku zosi, ela ninanena vivi kwa ut'u wa aa haha ili makuluhire kukala wanihuma.”   <span class="verse" id="V43">43&#160;</span>Bada ya kunena vivi akiluta mumiro kuiha. Akiamba, “Lazaro mbola kuno ndze!”   <span class="verse" id="V44">44&#160;</span><a href="#FN17" class="notemark"><span class="popup">11:44 20:6-7</span></a>Ye mufwa achambola ndze na zo sandzaze na usowe were udzafungwa na kithambaa. Jesu akiamba, “H'aya muvuguleni athuwe shuhulize.”   </div><div class='s'>Jesu anapangirwa njama ya kwalagwa </div> <div class='r'>Math'ayo 26:1-5; Mariko 14:1-2; Luka 22:1-2  </div><div class='p'> <span class="verse" id="V45">45&#160;</span><a href="#FN18" class="notemark"><span class="popup">11:45 2:23</span></a>Bai Ayahudi anji mariokala madziremutsemberera Maryamu na mariokala mazhona vizho arizhohenda Jesu mamukuluhira.   <span class="verse" id="V46">46&#160;</span>Ela angine ao makwenda kwa Mafarisayo na machendaambira zho Jesu arizhokala adzahenda.   <span class="verse" id="V47">47&#160;</span><a href="#FN19" class="notemark"><span class="popup">11:47-48 2:11; Math' 26:3-5; Mahe 4:16</span></a>Bai alombi abomu na o Mafarisayo makiiha mukut'ano wa Baraza ra athumia na makiuzana-uzana makiamba, “Hundahendadze? Kwani mut'u yuyu anahenda miujiza minji.   <span class="verse" id="V48">48&#160;</span>Hukimuricha vivi andaenderera na kila mut'u andamukuluhira, na o Arumi mandakudzanonga-nonga ro Hekalu rehu na ts'i yehu yosi.”   </div><div class='p'> <span class="verse" id="V49">49&#160;</span><a href="#FN20" class="notemark"><span class="popup">11:49-50 18:14</span></a>Kusikira vizho mumwenga wao aifwaye Kayafa ariyekala ndiye Mulombi mubomu mwenye mwaka uwo akiamba, “K'amuna mumanyaro.   <span class="verse" id="V50">50&#160;</span>K'amumanya kukala baha mut'u mumwenga kufwa kwa ut'u wa o at'u kuriko ts'i yosi kwanongwa?”   </div><div class='p'> <span class="verse" id="V51">51&#160;</span>K'anenere vivi kwa akiliye mwenye, ela ni kwa kukala were nde Mulombi mubomu mwenye mwaka uwo, naye were anatabiri kukala Jesu were andafwa kwa ut'u wa Ayahudi.   <span class="verse" id="V52">52&#160;</span><a href="#FN21" class="notemark"><span class="popup">11:52 10:16</span></a>Hatha vizho si kwa ao thu, ela pia kwamba aakundzumanye hamwenga at'u osi a Mulungu mariotsamukana makale kit'u kimwenga.   </div><div class='p'> <span class="verse" id="V53">53&#160;</span><a href="#FN22" class="notemark"><span class="popup">11:53 5:18</span></a>Kwa vizho kula siku iyo o Ayahudi makikwatya kupanga kumwalaga Jesu.   <span class="verse" id="V54">54&#160;</span><a href="#FN23" class="notemark"><span class="popup">11:54 5:13; 7:1</span></a>Bai Jesu k'atsemberere kaheri lwazu-lwazu kuko Judea, ela wauka na achenda kut'u kurikoifwa Efuraimu hehi na nyika, ambako watoa na anafundzie.   </div><div class='p'> <span class="verse" id="V55">55&#160;</span><a href="#FN24" class="notemark"><span class="popup">11:55 2:13; Hesab 19:11-20; 2 Nyaka 30:17-18</span></a>Vikara sikuk'uu ya Kiyahudi ya P'asaka were i hehi na at'u anji mambuka kwenda Jerusalemu, kwendadzitsusa kabila ya yo sikuk'uu yenye.   <span class="verse" id="V56">56&#160;</span><a href="#FN25" class="notemark"><span class="popup">11:56 7:11</span></a>O at'u mere manamumala Jesu na makiambirana kahi za ro Hekalu makiamba, “Vidze munaonadze? Jeri munaona andakudza kwenye sherehe vino virizho?”   <span class="verse" id="V57">57&#160;</span>Nao manena vivi kwa kukala alombi abomu na Mafarisayo were madzalazha amulo kukala mut'u yoyosi amanyaye ko Jesu ariko anav̱irya avinene makamugwire.   </div><ul class='tnav'>
<li><a href='index.htm'>Johana</a></li>
<li><a href='JHN10.htm'>&lt;</a></li>
<li><a href='JHN.htm'>11</a></li>
<li><a href='JHN12.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">11:1</a>
<span class="xo">11:1-2 </span><span class="xt">12:1-3; Luk 10:38-39</span></p>
<p class="x" id="FN2"><span class="notemark"></span><a class="notebackref" href="#V3">11:3</a>
<span class="xo">11:3 </span><span class="xt">11:36</span></p>
<p class="x" id="FN3"><span class="notemark"></span><a class="notebackref" href="#V4">11:4</a>
<span class="xo">11:4 </span><span class="xt">9:3; 17:1</span></p>
<p class="x" id="FN4"><span class="notemark"></span><a class="notebackref" href="#V8">11:8</a>
<span class="xo">11:8 </span><span class="xt">8:59; 10:31</span></p>
<p class="x" id="FN5"><span class="notemark"></span><a class="notebackref" href="#V9">11:9</a>
<span class="xo">11:9-10 </span><span class="xt">8:12; 12:35-36</span></p>
<p class="x" id="FN6"><span class="notemark"></span><a class="notebackref" href="#V11">11:11</a>
<span class="xo">11:11 </span><span class="xt">Math' 9:24</span></p>
<p class="f" id="FN7"><span class="notemark"></span><a class="notebackref" href="#V16">11:16</a>
<span class="fr">11:16 </span><span class="ft">Mar 14:31; Arum 6:8; T'omasi: 20:24</span></p>
<p class="x" id="FN8"><span class="notemark"></span><a class="notebackref" href="#V21">11:21</a>
<span class="xo">11:21 </span><span class="xt">11:32</span></p>
<p class="x" id="FN9"><span class="notemark"></span><a class="notebackref" href="#V24">11:24</a>
<span class="xo">11:24 </span><span class="xt">5:29; 6:40, 54; Dani 12:2</span></p>
<p class="x" id="FN10"><span class="notemark"></span><a class="notebackref" href="#V25">11:25</a>
<span class="xo">11:25 </span><span class="xt">5:21, 24; 8:51</span></p>
<p class="x" id="FN11"><span class="notemark"></span><a class="notebackref" href="#V27">11:27</a>
<span class="xo">11:27 </span><span class="xt">1:34; 4:25</span></p>
<p class="x" id="FN12"><span class="notemark"></span><a class="notebackref" href="#V32">11:32</a>
<span class="xo">11:32 </span><span class="xt">11:21</span></p>
<p class="x" id="FN13"><span class="notemark"></span><a class="notebackref" href="#V35">11:35</a>
<span class="xo">11:35 </span><span class="xt">Luk 19:41</span></p>
<p class="x" id="FN14"><span class="notemark"></span><a class="notebackref" href="#V37">11:37</a>
<span class="xo">11:37 </span><span class="xt">9:6</span></p>
<p class="x" id="FN15"><span class="notemark"></span><a class="notebackref" href="#V38">11:38</a>
<span class="xo">11:38 </span><span class="xt">20:1; Math' 27:60</span></p>
<p class="x" id="FN16"><span class="notemark"></span><a class="notebackref" href="#V42">11:42</a>
<span class="xo">11:42 </span><span class="xt">12:30</span></p>
<p class="x" id="FN17"><span class="notemark"></span><a class="notebackref" href="#V44">11:44</a>
<span class="xo">11:44 </span><span class="xt">20:6-7</span></p>
<p class="x" id="FN18"><span class="notemark"></span><a class="notebackref" href="#V45">11:45</a>
<span class="xo">11:45 </span><span class="xt">2:23</span></p>
<p class="x" id="FN19"><span class="notemark"></span><a class="notebackref" href="#V47">11:47</a>
<span class="xo">11:47-48 </span><span class="xt">2:11; Math' 26:3-5; Mahe 4:16</span></p>
<p class="x" id="FN20"><span class="notemark"></span><a class="notebackref" href="#V49">11:49</a>
<span class="xo">11:49-50 </span><span class="xt">18:14</span></p>
<p class="x" id="FN21"><span class="notemark"></span><a class="notebackref" href="#V52">11:52</a>
<span class="xo">11:52 </span><span class="xt">10:16</span></p>
<p class="x" id="FN22"><span class="notemark"></span><a class="notebackref" href="#V53">11:53</a>
<span class="xo">11:53 </span><span class="xt">5:18</span></p>
<p class="x" id="FN23"><span class="notemark"></span><a class="notebackref" href="#V54">11:54</a>
<span class="xo">11:54 </span><span class="xt">5:13; 7:1</span></p>
<p class="x" id="FN24"><span class="notemark"></span><a class="notebackref" href="#V55">11:55</a>
<span class="xo">11:55 </span><span class="xt">2:13; Hesab 19:11-20; 2 Nyaka 30:17-18</span></p>
<p class="x" id="FN25"><span class="notemark"></span><a class="notebackref" href="#V56">11:56</a>
<span class="xo">11:56 </span><span class="xt">7:11</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
