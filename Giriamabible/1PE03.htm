<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 P'et'ero 3</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 P'et'ero</a></li>
<li><a href='1PE02.htm'>&lt;</a></li>
<li><a href='1PE.htm'>3</a></li>
<li><a href='1PE04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Mitoere ya ache na alume ao </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">3:1 1 Akor 7:16; Aefe 5:22-24</span></a>Kahi za ngira iyo, ninwi ache nanwi dzitserezeni kwa alume enu, ili hakikala hana angine k'amakuluhira neno ra Mulungu, madime kuvufwa ni t'abia ya ache ao. Hatha vindakala k'avimala munene ut'u wowosi   <span class="verse" id="V2">2&#160;</span>kwa kukala ao mandaona viryahu t'abia zenu zirizho eri na viryahu murizho na ishima.   <span class="verse" id="V3">3&#160;</span><a href="#FN2" class="notemark"><span class="popup">3:3 1 T'imo 2:9</span></a>Kudzipamba kwenu kusikale kuryahu kwa ndze, kwa kudzitengeza-tengeza nyere na kuvala madhaa ga dhahabu na kudzivika nguwo mbidzo-mbidzo.   <span class="verse" id="V4">4&#160;</span>Ela kalani at'u murio na mioyo midzo, ap'eho na maso k'ondo na mut'u. Maut'u gaga bai ndo kudzipamba, na kudzipamba kuku ndo kwenye mana zaidhi mbere za Mulungu.   <span class="verse" id="V5">5&#160;</span>Kwani o ache aeri ho kare nao, ambao were mana th'amaa kukala Mulungu andaahasa, bai vizho ndo marizhodzipamba na kudzitsereza kwa alume ao enye.   <span class="verse" id="V6">6&#160;</span>Dza here Sera arizhomusikira mulumewe Burahemu na kumwiha “Bwana wangu,” vizho nanwi mukihenda maut'u madzo-madzo hasiho kukala na woga na ut'u wowosi, mundakala anae a kiche.   </div><div class='p'> <span class="verse" id="V7">7&#160;</span><a href="#FN3" class="notemark"><span class="popup">3:7 Aefe 5:25-28; 1 T'imo 2:8</span></a>Kahi za ngira iyo vizho, ninwi alume nanwi, ishini na ache enu kwa akili, kwa kuap'a ishima kwa viryahu marizho k'amana nguvu kumukira ninwi, kidza ao nao mandahokera hamwenga nanwi kigerwa cha Mulungu cha uzima wa kare na kare. Vivi vihendeni ili mavoyo genu gakatsazizwa gapate kusikirwa ni Mulungu.   </div><div class='s'>Kupata thabu kwa kuhenda madzo </div> <div class='p'> <span class="verse" id="V8">8&#160;</span><a href="#FN4" class="notemark"><span class="popup">3:8 1:22; Aefe 4:2-3; Afil 2:2-3</span></a>Mwisho namala niambe vivi, kalani na maazo mamwenga, enye kuonerana mbazi, kidza enye kuhendzana here ndugu, enye mioyo midzo, na mukale at'u murio k'amudzionya.   <span class="verse" id="V9">9&#160;</span><a href="#FN5" class="notemark"><span class="popup">3:9 2:23; Ayub 31:30; Math' 5:44; Arum 12:17</span></a>Musirihane rii kwa rii hedu kashozi kwa kashozi, ela hat'u ha vizho voyeranani madzo, kwa kukala ko kuhaswa ndo Mulungu arikomulaga wakathi arihomwokola.   <span class="verse" id="V10">10&#160;</span><a href="#FN6" class="notemark"><span class="popup">3:10-12 Zabu 34:12-16; Jako 1:26</span></a>Kwani Maoro ganaamba,  </div><div class='q'>“Iye ahendzaye kuishit'o na afwanikiwe,  </div><div class='q2'>be na aluzize ludhimilwe lusinene mai,  </div><div class='q2'>kidza kanwake kakatsanena ulongo.   </div><div class='q'> <span class="verse" id="V11">11&#160;</span>Iye naadzishalahuse na mai,  </div><div class='q2'>na ahende garigo madzo mahuhu,  </div><div class='q'>na amale dheri  </div><div class='q2'>kidza arithuwe zhomu zhenye kwa nyimiri.   </div><div class='q'> <span class="verse" id="V12">12&#160;</span>Kwa kukala matso ga Mulungu ganaalola ahachi  </div><div class='q2'>na masikiroge ga lwazu kusirikiza mavoyo gao o ahachi.  </div><div class='q'>Ela ao mahendao maut'u mai-mai,  </div><div class='q2'>be Mulungu akinyume nao na k'afwahirwa nao.”   </div><div class='p'> <span class="verse" id="V13">13&#160;</span><a href="#FN7" class="notemark"><span class="popup">3:13 Arum 13:3</span></a>Bai ni h'ani andemuhendera ut'u uwi mukikala muna chadi cha kuhenda madzo?   <span class="verse" id="V14">14&#160;</span><a href="#FN8" class="notemark"><span class="popup">3:14 4:14; Math' 5:10</span></a>Ela hatha mukipata thabu kwa ut'u wa kuhenda hachi, be muna baha ninwi. Na kidza musigoshezhwe ni anadamu na musikale na wasiwasi.   <span class="verse" id="V15">15&#160;</span><a href="#FN9" class="notemark"><span class="popup">3:15 1:3-5; Akol 4:6</span></a>Mwagoheni Masihi here Bwana ariye ni mueri na kidza wakathi wowosi mukale thayari kumudzigidzya mut'u yoyosi amuzaye dzulu za yo th'amaa muriyo nayo kahi za Mulungu. Hendani vivi kwa up'ore na ishima.   </div><div class='p'> <span class="verse" id="V16">16&#160;</span><a href="#FN10" class="notemark"><span class="popup">3:16 2:15</span></a>Kalani na dhamiri mbidzo ili ao mamuryao lwambo na kunena mai dzulu za maisha genu madzo kahi za Masihi magwirwe ni haya.   <span class="verse" id="V17">17&#160;</span>Kwa kukala baha kupata thabu kwa kuhenda madzo, kala ni mahendzo ga Mulungu, kuriko kupata thabu kwa kuhenda mai.   <span class="verse" id="V18">18&#160;</span><a href="#FN11" class="notemark"><span class="popup">3:18 2:21; Arum 5:6-8; 6:10; Aebu 4:15; 7:27</span></a>Kwani Masihi mwenye wateswa na akifwa lumwenga kwa ut'u wa dambi zehu na vikikala ni basi. Iye were ni mut'u muhachi, ela akifwa kwa ut'u wa o masio hachi; wahenda vivi ili ahurehe kwa Mulungu. Iye walagwa uu mwiri uu, ela kidza akihendywa moyo ni Roho.   <span class="verse" id="V19">19&#160;</span><a href="#FN12" class="notemark"><span class="popup">3:19-20 Mwan 6:2; 2 P'et 2:4; Jud 6</span></a>Kukirira na iye Roho achendazitsemberera roho ambazo were zafungwa ko kuzimu na akizihubiri.   <span class="verse" id="V20">20&#160;</span><a href="#FN13" class="notemark"><span class="popup">3:20 Mwan 6:14-22</span></a>Zizi were ni ziryahu roho za at'u a ho kapindi wakathi wa Nuhu mario makahala kumusikira Mulungu. Idzaho Mulungu waavumirira, arihokala Nuhu anajenga safina, ela kidza ni at'u anane h'akeye ndo marothizhwa na wo muretho wa kitai mo safinani.   <span class="verse" id="V21">21&#160;</span><a href="#FN14" class="notemark"><span class="popup">3:21 Arum 6:3-4; Aebu 10:22</span></a>Ut'u uu were ni muhalano wa kubat'izwa ambako vikara ndo kumwakolako. Uu ubat'izo si kwa ut'u wa kuzogesa nongo za mwirini, ela ni kilagane kiikwacho kwa Mulungu kula kahi za dhamiri mbidzo. Uu ubat'izo unamwokola kukirira na ufufulo wa Jesu Masihi,   <span class="verse" id="V22">22&#160;</span><a href="#FN15" class="notemark"><span class="popup">3:22 Mahe 1:9; Aefe 1:21; Mukono wa kurya: Math' 22:44; Arum 8:34; Mahe 2:33</span></a>Iye Jesu Masihi wakwenda mulunguni na kidza akelesi mukono wa kurya wa Mulungu. Malaika osi, na wadimi na nguvu zhosi vi ts'inize.   </div><ul class='tnav'>
<li><a href='index.htm'>1 P'et'ero</a></li>
<li><a href='1PE02.htm'>&lt;</a></li>
<li><a href='1PE.htm'>3</a></li>
<li><a href='1PE04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">3:1</a>
<span class="xo">3:1 </span><span class="xt">1 Akor 7:16; Aefe 5:22-24</span></p>
<p class="x" id="FN2"><span class="notemark"></span><a class="notebackref" href="#V3">3:3</a>
<span class="xo">3:3 </span><span class="xt">1 T'imo 2:9</span></p>
<p class="x" id="FN3"><span class="notemark"></span><a class="notebackref" href="#V7">3:7</a>
<span class="xo">3:7 </span><span class="xt">Aefe 5:25-28; 1 T'imo 2:8</span></p>
<p class="x" id="FN4"><span class="notemark"></span><a class="notebackref" href="#V8">3:8</a>
<span class="xo">3:8 </span><span class="xt">1:22; Aefe 4:2-3; Afil 2:2-3</span></p>
<p class="x" id="FN5"><span class="notemark"></span><a class="notebackref" href="#V9">3:9</a>
<span class="xo">3:9 </span><span class="xt">2:23; Ayub 31:30; Math' 5:44; Arum 12:17</span></p>
<p class="x" id="FN6"><span class="notemark"></span><a class="notebackref" href="#V10">3:10</a>
<span class="xo">3:10-12 </span><span class="xt">Zabu 34:12-16; Jako 1:26</span></p>
<p class="x" id="FN7"><span class="notemark"></span><a class="notebackref" href="#V13">3:13</a>
<span class="xo">3:13 </span><span class="xt">Arum 13:3</span></p>
<p class="x" id="FN8"><span class="notemark"></span><a class="notebackref" href="#V14">3:14</a>
<span class="xo">3:14 </span><span class="xt">4:14; Math' 5:10</span></p>
<p class="x" id="FN9"><span class="notemark"></span><a class="notebackref" href="#V15">3:15</a>
<span class="xo">3:15 </span><span class="xt">1:3-5; Akol 4:6</span></p>
<p class="x" id="FN10"><span class="notemark"></span><a class="notebackref" href="#V16">3:16</a>
<span class="xo">3:16 </span><span class="xt">2:15</span></p>
<p class="x" id="FN11"><span class="notemark"></span><a class="notebackref" href="#V18">3:18</a>
<span class="xo">3:18 </span><span class="xt">2:21; Arum 5:6-8; 6:10; Aebu 4:15; 7:27</span></p>
<p class="x" id="FN12"><span class="notemark"></span><a class="notebackref" href="#V19">3:19</a>
<span class="xo">3:19-20 </span><span class="xt">Mwan 6:2; 2 P'et 2:4; Jud 6</span></p>
<p class="x" id="FN13"><span class="notemark"></span><a class="notebackref" href="#V20">3:20</a>
<span class="xo">3:20 </span><span class="xt">Mwan 6:14-22</span></p>
<p class="x" id="FN14"><span class="notemark"></span><a class="notebackref" href="#V21">3:21</a>
<span class="xo">3:21 </span><span class="xt">Arum 6:3-4; Aebu 10:22</span></p>
<p class="f" id="FN15"><span class="notemark"></span><a class="notebackref" href="#V22">3:22</a>
<span class="fr">3:22 </span><span class="ft">Mahe 1:9; Aefe 1:21; Mukono wa kurya: Math' 22:44; Arum 8:34; Mahe 2:33</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
