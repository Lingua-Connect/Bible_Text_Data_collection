<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Jakobu 3</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Jakobu</a></li>
<li><a href='JAS02.htm'>&lt;</a></li>
<li><a href='JAS.htm'>3</a></li>
<li><a href='JAS04.htm'>&gt;</a></li>
</ul>
<div class="main">
 
<div class='chapterlabel' id="V0"> 3</div><div class='s'>Kuthala kunena k'akufwaha </div> <div class='p'> <span class="verse" id="V1">1&#160;</span>Ndugu zangu, alimu k'amav̱irya kukala anji bule, mana wakathi Mulungu andihokala anahukumu at'u, iyo hukumu ya siswi alimu indakala k'ali kuriko ya at'u angine.   <span class="verse" id="V2">2&#160;</span><a href="#FN1" class="notemark"><span class="popup">3:2-10 Zabu 141:3; Ndhum 10:19</span></a><a href="#FN2" class="notemark"><span class="popup">3:2 1:26</span></a>K'akuna mut'u ariye iye k'adima kuhenda kosa. Mut'u ariye chamba ananena k'adima kuhereza ludhimi na akanena kosa, be mut'u iye a kamili na anadima kudzizulia na chochosi.   <span class="verse" id="V3">3&#160;</span><a href="#FN3" class="notemark"><span class="popup">3:3 Zabu 32:9</span></a>Chamba funahendza farasi athuwe zho fuhendzazho, nifumufunge chuma ko kwa kanwa, naye funadima kumugaluza kuku na kuku here fuhendzazho.   <span class="verse" id="V4">4&#160;</span>H'aya, mufano mungine ni wa zhombo zha madzini. Zhombo zha madzini ni vibomu sana na nikuhirikwa ni lupeho lukali. Ela chamba ye dhereva anahendza chende upande fulani, nikuhumira kasukani kathithe kenye na kikenda kuko ahendzako chende.   <span class="verse" id="V5">5&#160;</span>Vikara vizho ndizho virizho lo ludhimi. Ludhimi ni kalungo kathithe sana ukihalanisha na wo mwiri wosi wa mudamu, ela bai lunadzionya na maut'u manji ga kwangalaza. Lola kamare, ts'ets'e mwenga yenye ya moho be inadima kugwiza ts'andzala bomu na ikaocha tsaka zima.   <span class="verse" id="V6">6&#160;</span><a href="#FN4" class="notemark"><span class="popup">3:6 Ndhum 10:19; Math' 15:11, 18-19</span></a>Bai lo ludhimi nalo ni here ts'ets'e ya moho, lu thele maut'u manji mai na nikumuhendya mut'u akanongeka-nongeka kamare. Ludhimi nikugwiza moho na kunonga-nonga maut'u manji ga mudamu. Nalo lupata uwo moho uwo kula Jehanamu.   </div><div class='p'> <span class="verse" id="V7">7&#160;</span><a href="#FN5" class="notemark"><span class="popup">3:7 Mwan 9:2</span></a>Nyama osini, hariho a tsakani, a kubururuka, a kuhambala na makalao madzini, nikufugwa ni mudamu.   <span class="verse" id="V8">8&#160;</span><a href="#FN6" class="notemark"><span class="popup">3:8 Zabu 140:3; Arum 3:13; Aefe 4:29</span></a>Ela k'akuna mudamu adimaye kulugwira ludhimi na kulufuga. Lu thele uthiriri usiwodimikika. Kidza lu thele shumu ya kwalaga.   </div><div class='p'> <span class="verse" id="V9">9&#160;</span><a href="#FN7" class="notemark"><span class="popup">3:9 Mwan 1:26-27</span></a>Wakathi chamba funamulika Mulungu, ariye ni Bwana wehu na ni Babiyehu, nikuhenda vizho kwa kuhumira ludhimi. Wakathi chamba funaalomberera at'u mai, at'u marioumbwa kwa muhalano wa ye Mulungu mwenye, nikukala funahumira lo ludhimi vizho.   <span class="verse" id="V10">10&#160;</span>H'aya, ko kanwa kamwenga kanamboza maneno ga kumulika Mulungu na ga kulomberera at'u mai. Ndugu zangu, vizho sozho.   <span class="verse" id="V11">11&#160;</span>Vidze dzitso rinadima kwamboza madzi ga p'eho na ga munyu jumula?   <span class="verse" id="V12">12&#160;</span><a href="#FN8" class="notemark"><span class="popup">3:12 Math' 7:16</span></a>Ndugu zangu, vidze mutini nikuzhala zeituni? Hedu hatha muzabibu kuzhala t'ini? Zho mbai, dzitso ra madzi ga munyu nikumboza madzi ga p'eho?   </div><div class='s'>Ulachu wa kimulungu na ulachu wa kishethani </div> <div class='p'> <span class="verse" id="V13">13&#160;</span><a href="#FN9" class="notemark"><span class="popup">3:13 Arum 12:16</span></a>Mut'u ariye kahi zenu anadziamba kukala ni mulachu na anaelewa maut'u manji, bai vizho adziambazho na vithuwane na maishage madzo ga ishima. Ni ahende mahendo madzo kwa kuhumira ulachu wa kimulungu, hasiho kudzionya.   <span class="verse" id="V14">14&#160;</span><a href="#FN10" class="notemark"><span class="popup">3:14 1 Akor 3:1-3; Agal 5:20–6:4</span></a>Ela chamba mu thele dzitso na munadzihendza ninwi enye kare, be musidzilike bule na mukakenga at'u na wo ujeri k'amuuthuwa.   <span class="verse" id="V15">15&#160;</span><a href="#FN11" class="notemark"><span class="popup">3:15 1:5, 17</span></a>Ulachu wa samupuli iyo, si wa Mulungu, ela ni wa kidhunia. U kishethani na k'aukiroho bule.   <span class="verse" id="V16">16&#160;</span>Mana hat'u hohosi hariho at'u manaonerana kidzitso na manadzihendza o enye kare, bai k'ahakosa h'uwoh'uwo na kila samupuli ya uthiriri.   <span class="verse" id="V17">17&#160;</span><a href="#FN12" class="notemark"><span class="popup">3:17 Math' 5:48; 1 Akor 13:4-7; Agal 5:22-23; Afil 1:9-11</span></a>Ela uryahu ulachu wa Mulungu, k'auna kaila kokosi na unareha dheri. Ulachu uwo nikuhenda at'u makahenda mbazi na andziyao na makakala ap'eho na mambirikao. Uwo vizho ni kuhenda at'u makahenda mahendo madzo bila kubaguana hedu kudzihendesha.   <span class="verse" id="V18">18&#160;</span><a href="#FN13" class="notemark"><span class="popup">3:18 Math' 5:9</span></a>At'u mario ni kugwizanya at'u madziokosana, be ni here mario manalaya mbeyu za dheri, mana ao nao mandavuna hachi.   </div><ul class='tnav'>
<li><a href='index.htm'>Jakobu</a></li>
<li><a href='JAS02.htm'>&lt;</a></li>
<li><a href='JAS.htm'>3</a></li>
<li><a href='JAS04.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">3:2</a>
<span class="xo">3:2-10 </span><span class="xt">Zabu 141:3; Ndhum 10:19</span></p>
<p class="x" id="FN2"><span class="notemark"></span><a class="notebackref" href="#V2">3:2</a>
<span class="xo">3:2 </span><span class="xt">1:26</span></p>
<p class="x" id="FN3"><span class="notemark"></span><a class="notebackref" href="#V3">3:3</a>
<span class="xo">3:3 </span><span class="xt">Zabu 32:9</span></p>
<p class="x" id="FN4"><span class="notemark"></span><a class="notebackref" href="#V6">3:6</a>
<span class="xo">3:6 </span><span class="xt">Ndhum 10:19; Math' 15:11, 18-19</span></p>
<p class="x" id="FN5"><span class="notemark"></span><a class="notebackref" href="#V7">3:7</a>
<span class="xo">3:7 </span><span class="xt">Mwan 9:2</span></p>
<p class="x" id="FN6"><span class="notemark"></span><a class="notebackref" href="#V8">3:8</a>
<span class="xo">3:8 </span><span class="xt">Zabu 140:3; Arum 3:13; Aefe 4:29</span></p>
<p class="x" id="FN7"><span class="notemark"></span><a class="notebackref" href="#V9">3:9</a>
<span class="xo">3:9 </span><span class="xt">Mwan 1:26-27</span></p>
<p class="x" id="FN8"><span class="notemark"></span><a class="notebackref" href="#V12">3:12</a>
<span class="xo">3:12 </span><span class="xt">Math' 7:16</span></p>
<p class="x" id="FN9"><span class="notemark"></span><a class="notebackref" href="#V13">3:13</a>
<span class="xo">3:13 </span><span class="xt">Arum 12:16</span></p>
<p class="x" id="FN10"><span class="notemark"></span><a class="notebackref" href="#V14">3:14</a>
<span class="xo">3:14 </span><span class="xt">1 Akor 3:1-3; Agal 5:20–6:4</span></p>
<p class="x" id="FN11"><span class="notemark"></span><a class="notebackref" href="#V15">3:15</a>
<span class="xo">3:15 </span><span class="xt">1:5, 17</span></p>
<p class="x" id="FN12"><span class="notemark"></span><a class="notebackref" href="#V17">3:17</a>
<span class="xo">3:17 </span><span class="xt">Math' 5:48; 1 Akor 13:4-7; Agal 5:22-23; Afil 1:9-11</span></p>
<p class="x" id="FN13"><span class="notemark"></span><a class="notebackref" href="#V18">3:18</a>
<span class="xo">3:18 </span><span class="xt">Math' 5:9</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
