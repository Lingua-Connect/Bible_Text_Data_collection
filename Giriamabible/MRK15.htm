<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 15</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Jesu anahirikwa kwa P'ilato </div> <div class='r'>Math'ayo 27:1-2, 11-14; Luka 23:1-5; Johana 18:28-38  </div><div class='p'> <span class="verse" id="V1">1&#160;</span>Vikara kurihocha na madzach'a maitsi genye, o alombi abomu, alimu a Sheria, athumia a Kiyahudi hamwenga na baraza rosi, mahenda mipango yao. Bai makimuhala, makimufunga na makimuhirika kwa P'ilato ariye were nde luwali wa jimbo riro.   </div><div class='p'> <span class="verse" id="V2">2&#160;</span><a href="#FN1" class="notemark"><span class="popup">15:2 Math' 27:11</span></a>Marihofika kuko P'ilato akimuza Jesu akiamba, “Vidze we ndiwe muthawali wa Ayahudi?” Jesu akimudzigidzya akimwamba, “Uwe udzanena.”   </div><div class='p'> <span class="verse" id="V3">3&#160;</span><a href="#FN2" class="notemark"><span class="popup">15:3-5 Joh 19:9; Mar 14:61</span></a>O alombi abomu makimusingizira maut'u manji gasigofwaha. Ela iye Jesu mwenye tha k'ajibire kit'u, wanyamala zii.   <span class="verse" id="V4">4&#160;</span>Ye P'ilato akimuza kaheri akiamba, “Udzagasikira go maut'u manji madzigokushithakira?”   <span class="verse" id="V5">5&#160;</span>Na here ho chaho Jesu akithuwa kumunyamalira. Vivi vikimumasha P'ilato.   </div><div class='s'>Jesu anahukumiwa kwalagwa </div> <div class='r'>Math'ayo 27:15-26; Luka 23:13-25; Johana 18:39–19:16  </div><div class='p'> <span class="verse" id="V6">6&#160;</span>Bai here adha ra P'ilato were kila makathi ga sikuk'uu ya P'asaka ni kuavugulira mufungwa mumwenga mandiyemutsagula enye.   <span class="verse" id="V7">7&#160;</span>Vikara kwereko mut'u mumwenga kifungoni ariyeifwa Baraba. Iye na andziye mere mapatikana na makosa ga kugwaga rabusha na kwalaga kwa ut'u wa kukahala uthawali wa Kirumi.   <span class="verse" id="V8">8&#160;</span>Ndo at'u marihokala madzadzala ndii ho ha P'ilato, makikwatya kumwambira ye P'ilato aahendere here aahenderazho siku zosi.   </div><div class='p'> <span class="verse" id="V9">9&#160;</span><a href="#FN3" class="notemark"><span class="popup">15:9-12 Math' 27:11</span></a>Bai P'ilato akiauza akiamba, “Vidze munahendza nimuvugulire yuno muthawali wa Ayahudi?”   <span class="verse" id="V10">10&#160;</span>Kwani P'ilato wamanya kukala o alombi abomu madzamushithaki Jesu kwa sababu ya wivu thu.   <span class="verse" id="V11">11&#160;</span><a href="#FN4" class="notemark"><span class="popup">15:11-14 Mahe 3:13-14</span></a>Ela o alombi abomu makiavuga akili o at'u kwamba hat'u ha kuamba arichizwe Jesu, maambe mavugulirwe Baraba.   </div><div class='p'> <span class="verse" id="V12">12&#160;</span>P'ilato akiauza kaheri o at'u akiamba, “Vikara yuno mumwihaye muthawali wa Ayahudi nimuhendedze?”   </div><div class='p'> <span class="verse" id="V13">13&#160;</span>O at'u makipiga k'ululu kaheri na kuamba, “Musulubishe!”   <span class="verse" id="V14">14&#160;</span>P'ilato akiauza akiamba, “Kwani adzakosani kibomu?” Ela o hatha makikaza kupiga k'ululu kuamba, “Musulubishe!”   </div><div class='p'> <span class="verse" id="V15">15&#160;</span><a href="#FN5" class="notemark"><span class="popup">15:15-20 10:34</span></a>Vikara kwa kukala P'ilato were anamala kufwahiza ro kundi ra at'u waambozera Baraba, gonya akiamuru Jesu apigwe vikotho, ndo akimulazha ende akasulubiwe.   </div><div class='s'>Shikari manamuv̱udhya Jesu </div> <div class='r'>Math'ayo 27:27-31; Johana 19:2-3  </div><div class='p'> <span class="verse" id="V16">16&#160;</span>Bai Jesu akihalwa ni shikari na machenda naye muryahu muhalani mwa nyumba ya luwali ambamo mumo ndo k'ambi ya jeshi, gonya makiaiha o andziyao osi.   <span class="verse" id="V17">17&#160;</span><a href="#FN6" class="notemark"><span class="popup">15:17 Luk 23:11</span></a>Makihala riguwo ra rangi ya zambarau makimuvika, makitengeza kiremba cha miya makimuvika kitswani.   <span class="verse" id="V18">18&#160;</span><a href="#FN7" class="notemark"><span class="popup">15:18 Math' 27:11</span></a>Gonya makikwatya kumuv̱udhya na kumulamusa makiamba, “K'una ut'u muheshimiwa muthawali wa Ayahudi!”   <span class="verse" id="V19">19&#160;</span><a href="#FN8" class="notemark"><span class="popup">15:19 14:65</span></a>Kidza makimupiga kitswani na mudhath'a, makimutsuhira mahe, makidzihendesha kupiga mavindi na makizama mbereze hatha vidhangu zhao vikigut'a ts'i.   <span class="verse" id="V20">20&#160;</span>Marihokala madzamuv̱udhya zha kuthosha, mamuvula ro riguwo ra zambarau, makimuvika zo nguwoze kaheri, makimuthongozha kwendamusulubisha.   </div><div class='s'>Jesu anasulubiwa </div> <div class='r'>Math'ayo 27:32-44; Luka 23:26-43; Johana 19:17-27  </div><div class='p'> <span class="verse" id="V21">21&#160;</span><a href="#FN9" class="notemark"><span class="popup">15:21 Arum 16:13</span></a>Marihokala makwendani, makimuthungana mut'u aifwaye Simoni Muk'irene ala mashambani, naye makimulazimisha autsukule wo musalaba wa Jesu. Yuyu Simoni nde babaye Alekizanda na Rufo.   <span class="verse" id="V22">22&#160;</span>H'aya ndoo vivi hatha makimufisha Jesu hat'u haifwaho Gologoth'a, ambaho manaye ni Ribeshe ra Kitswa.   <span class="verse" id="V23">23&#160;</span>Na haho bai makimup'a divai ya kutsanganywa na manemane anwe, ela Jesu akiikahala.   <span class="verse" id="V24">24&#160;</span><a href="#FN10" class="notemark"><span class="popup">15:24 Zabu 22:18</span></a>Marihogonya kumusulubisha, mahala zo nguwoze makizigazha kwa kuhenda kuzipigira k'ura maone ni h'ani andahala hiyo.   </div><div class='p'> <span class="verse" id="V25">25&#160;</span>Wakathi manamusulubisha were ni saa t'ahu za madzach'a.   <span class="verse" id="V26">26&#160;</span><a href="#FN11" class="notemark"><span class="popup">15:26 Math' 27:11</span></a>Ho dzulu za wo musalaba makihala kibao makindhika ro kosa mariromushithakira: <span class='sc'>Muthawali Wa Ayahudi.</span>   <span class="verse" id="V27">27&#160;</span><a href="#FN12" class="notemark"><span class="popup">15:27 Isa 53:12</span></a>Na kidza makiasulubisha aivi airi hamwenga na Jesu, mumwenga mukono wa kurya, na mungine mukono wa kumots'o. [   <span class="verse" id="V28">28&#160;</span>Kahi za ngira ii go Maoro gakithimira garigoamba,  </div><div class='q'>“Wathalwa jao mwenga na enye dambi.”]   </div><div class='p'> <span class="verse" id="V29">29&#160;</span><a href="#FN13" class="notemark"><span class="popup">15:29-32 Zabu 22:7; 109:25</span></a><a href="#FN14" class="notemark"><span class="popup">15:29 14:58</span></a>Bai o at'u mariokira na haho arihosulubiwa Jesu, mamusholera, makithukusa vitswa zhao kikav̱udhye, makiamba, “H'aya, kw'aamba undaribanda ro Hekalu na uriake kwa siku t'ahu vino?   <span class="verse" id="V30">30&#160;</span>H'aya dziokole mwenye be vivi. Thima kula ho musalabani.”   </div><div class='p'> <span class="verse" id="V31">31&#160;</span>Na o alombi abomu na alimu a Sheria nao makimusholera dza vizho zha akizi a ngira. Makiamba, “Waokola at'u angine, ela vino k'adima kudzakola mwenye.   <span class="verse" id="V32">32&#160;</span><a href="#FN15" class="notemark"><span class="popup">15:32 Math' 27:11</span></a>Vikara nahulole chamba ye Masihi muthawali wa Iziraeli, andathima kula ho musalabani. Akithima fundaona na fundamuamini.” Na o at'u airi mariosulubiwa hamwenga naye kidza nao mamusholera dza vizho zha o angine.   </div><div class='s'>Jesu anamarigizika </div> <div class='r'>Math'ayo 27:45-56; Luka 23:44-49; Johana 19:28-30  </div><div class='p'> <span class="verse" id="V33">33&#160;</span><a href="#FN16" class="notemark"><span class="popup">15:33 Amo 8:9</span></a>Bai bada ya Jesu kusulubiwa, ts'i yosi yagit'ana kiza kuandzira saa sitha muhadhi saa chenda.   <span class="verse" id="V34">34&#160;</span><a href="#FN17" class="notemark"><span class="popup">15:34 Zabu 22:1</span></a>Inafika saa chenda, Jesu akirira na sauthi bomu akiamba, <span class='tl'>“Eloi Eloi, lama sabakithani?”</span> Ambazho manaye ni kuamba, “Mulungu wangu, Mulungu wangu, mbona udzaniricha?”   </div><div class='p'> <span class="verse" id="V35">35&#160;</span>Kusikira vizho angine kahi za ao at'u mariokala maimire haho makiamba, “Sirikizani, anamwiha Elija benwi!”   <span class="verse" id="V36">36&#160;</span><a href="#FN18" class="notemark"><span class="popup">15:36 Zabu 69:21</span></a>Ndo mumwenga wao akikot'a malo achendavwika buwa kahi za siki, akiridunga mudhath'ani akimup'a Jesu anyunye. Akiamba, “Richani hulole chamba Elija andakudzamuthinya.”   <span class="verse" id="V37">37&#160;</span>Jesu akipiga k'ululu na akimarigizika.   <span class="verse" id="V38">38&#160;</span><a href="#FN19" class="notemark"><span class="popup">15:38 Kumbo 26:31; Aebu 10:19-20</span></a>Na yo p'azia iriyokala kahi za ro Hekalu yapashuka ikigazhika p'ande mbiri, kula dzulu hatha ts'ini.   <span class="verse" id="V39">39&#160;</span><a href="#FN20" class="notemark"><span class="popup">15:39 1:1; 3:11; 14:61; Math' 27:54</span></a>Ye mubomu wa shikari ariyekala aimire haho hehi naye, arihoona viryahu adzizhorira na kumarigizika akiamba, “Mut'u yuyu were ni Mwana wa Mulungu jeri.”   </div><div class='p'> <span class="verse" id="V40">40&#160;</span><a href="#FN21" class="notemark"><span class="popup">15:40-41 Luk 8:1-3</span></a>Na haho were hana anaache manavilolera kwa kure. Kahi za ao mariokala haho were ni Maryamu Magidalena, na Maryamu mameye Jakobu muthithe na Jose, na mwanamuche mungine aifwaye Salome.   <span class="verse" id="V41">41&#160;</span>Aa na anaache angine anji makala makimuthuwa na kumuhumikira Jesu arihokala ko Galilaya, nao mambuka na Jesu muhaka ko Jerusalemu.   </div><div class='s'>Kuzikwa kwa Jesu </div> <div class='r'>Math'ayo 27:57-61; Luka 23:50-56; Johana 19:38-42  </div><div class='p'> <span class="verse" id="V42">42&#160;</span>Siku iyo were ni siku ya kuthayarishira Sabato. Vikara kabila dzuwa k'aridzatswa,   <span class="verse" id="V43">43&#160;</span>mut'u mumwenga ariyeifwa Josefu wa Arimath'ea wakwenda kwa P'ilato bila woga kwendaumala mwiri wa Jesu, akauzike. Josefu yuyu were anagofwewa ni ro Baraza rosi na kidza were anauthariza uthawali wa Mulungu.   <span class="verse" id="V44">44&#160;</span>P'ilato wamashwa ni zho zha kukala adzafwa kare. Kwa vizho akimwiha ye mubomu wa shikari akimuza chamba adzamarigizika kare.   <span class="verse" id="V45">45&#160;</span>Arihoambirwa ni ye shikari kukala ni jeri adzafwa, akimuruhusu Josefu ahale wo mwiri.   <span class="verse" id="V46">46&#160;</span>Josefu akigula ts'andza ya kitani, akiuthinya na akiulinga-linga iryahu ts'andza ya kitani na achendaulaza kahi za mbira iriyohenda kutsongwa iweni. Gonya akihala iwe bomu akiripingilisa rikifinikira wo mulomo wa yo mbira.   <span class="verse" id="V47">47&#160;</span>Maryamu Magidalena na Maryamu mameye Jose mahaona ho arihozikwa.   </div><ul class='tnav'>
<li><a href='index.htm'>Mariko</a></li>
<li><a href='MRK14.htm'>&lt;</a></li>
<li><a href='MRK.htm'>15</a></li>
<li><a href='MRK16.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">15:2</a>
<span class="xo">15:2 </span><span class="xt">Math' 27:11</span></p>
<p class="x" id="FN2"><span class="notemark"></span><a class="notebackref" href="#V3">15:3</a>
<span class="xo">15:3-5 </span><span class="xt">Joh 19:9; Mar 14:61</span></p>
<p class="x" id="FN3"><span class="notemark"></span><a class="notebackref" href="#V9">15:9</a>
<span class="xo">15:9-12 </span><span class="xt">Math' 27:11</span></p>
<p class="x" id="FN4"><span class="notemark"></span><a class="notebackref" href="#V11">15:11</a>
<span class="xo">15:11-14 </span><span class="xt">Mahe 3:13-14</span></p>
<p class="x" id="FN5"><span class="notemark"></span><a class="notebackref" href="#V15">15:15</a>
<span class="xo">15:15-20 </span><span class="xt">10:34</span></p>
<p class="x" id="FN6"><span class="notemark"></span><a class="notebackref" href="#V17">15:17</a>
<span class="xo">15:17 </span><span class="xt">Luk 23:11</span></p>
<p class="x" id="FN7"><span class="notemark"></span><a class="notebackref" href="#V18">15:18</a>
<span class="xo">15:18 </span><span class="xt">Math' 27:11</span></p>
<p class="x" id="FN8"><span class="notemark"></span><a class="notebackref" href="#V19">15:19</a>
<span class="xo">15:19 </span><span class="xt">14:65</span></p>
<p class="x" id="FN9"><span class="notemark"></span><a class="notebackref" href="#V21">15:21</a>
<span class="xo">15:21 </span><span class="xt">Arum 16:13</span></p>
<p class="x" id="FN10"><span class="notemark"></span><a class="notebackref" href="#V24">15:24</a>
<span class="xo">15:24 </span><span class="xt">Zabu 22:18</span></p>
<p class="x" id="FN11"><span class="notemark"></span><a class="notebackref" href="#V26">15:26</a>
<span class="xo">15:26 </span><span class="xt">Math' 27:11</span></p>
<p class="x" id="FN12"><span class="notemark"></span><a class="notebackref" href="#V27">15:27</a>
<span class="xo">15:27 </span><span class="xt">Isa 53:12</span></p>
<p class="x" id="FN13"><span class="notemark"></span><a class="notebackref" href="#V29">15:29</a>
<span class="xo">15:29-32 </span><span class="xt">Zabu 22:7; 109:25</span></p>
<p class="x" id="FN14"><span class="notemark"></span><a class="notebackref" href="#V29">15:29</a>
<span class="xo">15:29 </span><span class="xt">14:58</span></p>
<p class="x" id="FN15"><span class="notemark"></span><a class="notebackref" href="#V32">15:32</a>
<span class="xo">15:32 </span><span class="xt">Math' 27:11</span></p>
<p class="x" id="FN16"><span class="notemark"></span><a class="notebackref" href="#V33">15:33</a>
<span class="xo">15:33 </span><span class="xt">Amo 8:9</span></p>
<p class="x" id="FN17"><span class="notemark"></span><a class="notebackref" href="#V34">15:34</a>
<span class="xo">15:34 </span><span class="xt">Zabu 22:1</span></p>
<p class="x" id="FN18"><span class="notemark"></span><a class="notebackref" href="#V36">15:36</a>
<span class="xo">15:36 </span><span class="xt">Zabu 69:21</span></p>
<p class="x" id="FN19"><span class="notemark"></span><a class="notebackref" href="#V38">15:38</a>
<span class="xo">15:38 </span><span class="xt">Kumbo 26:31; Aebu 10:19-20</span></p>
<p class="x" id="FN20"><span class="notemark"></span><a class="notebackref" href="#V39">15:39</a>
<span class="xo">15:39 </span><span class="xt">1:1; 3:11; 14:61; Math' 27:54</span></p>
<p class="x" id="FN21"><span class="notemark"></span><a class="notebackref" href="#V40">15:40</a>
<span class="xo">15:40-41 </span><span class="xt">Luk 8:1-3</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
