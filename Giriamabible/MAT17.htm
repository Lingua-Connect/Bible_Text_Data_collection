<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 17</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="main">
 
<div class='chapterlabel' id="V0"> 17</div><div class='s'>Jesu anang'ala-ng'ala </div> <div class='r'>Mariko 9:2-13; Luka 9:28-36  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">17:1 5:1</span></a>Vikara siku t'andahu bada ya kunena dzulu za kudzakwe, Jesu wamuhala P'et'ero, na Jakobu, na Johana nduguye Jakobu, na akikwera nao dzulu za murima mure, kure na at'u.   <span class="verse" id="V2">2&#160;</span><a href="#FN2" class="notemark"><span class="popup">17:2-8 2 P'et 1:16-18; Ugun 1:16</span></a>Bai marihokala ma kuko, Jesu akigaluka sura kamare kuno manalolera. Usowe ukikala unang'ala-ng'ala here dzuwa na nguwoze zikikala nyaruhe tse-tse-tse.   <span class="verse" id="V3">3&#160;</span>Na lola haho henye, Musa na Elija makiambolera makikala mananena naye.   <span class="verse" id="V4">4&#160;</span>Bai P'et'ero arihoona viryahu akimwamba Jesu, “Bwana, ni vidzo zho zha fu haha. Ukihendza nadima kumuakira vibanda vihahu mino. Kimwenga chako, kimwenga cha Musa, na kimwenga cha Elija.”   <span class="verse" id="V5">5&#160;</span><a href="#FN3" class="notemark"><span class="popup">17:5 3:17</span></a>Lola P'et'ero were k'adzatosa, kuchambola ingu ra kung'ala rikidzaafinikira. Na sauthi ikimbola mo inguni ikiamba, “Yuyu nde Mwanangu muhendzwi anifwahizaye, musirikizeni iye.”   <span class="verse" id="V6">6&#160;</span>K'ona o anafundzi marihosikira vizho machangirwa ni woga zhomu makigwa na moyo.   <span class="verse" id="V7">7&#160;</span>Ela Jesu akidzaagut'a akiamba, “Musigohe bule, ukani.”   <span class="verse" id="V8">8&#160;</span>Nao marihotsuha matso gao makimona Jesu thu h'akeye, k'amaonere mut'u mungine bule.   </div><div class='p'> <span class="verse" id="V9">9&#160;</span><a href="#FN4" class="notemark"><span class="popup">17:9 16:20</span></a>Badaye marihokala manatharamuka kula ko dzulu ya wo murima, Jesu akiakokot'era o anafundzie akiamba, “Viryahu mudzizhozhona kuryahu, be musizhambire mut'u kamare, muhaka haho Mwana wa Mudamu andihofufulwa.”   <span class="verse" id="V10">10&#160;</span><a href="#FN5" class="notemark"><span class="popup">17:10-11 Mala 4:5-6; Math' 16:14</span></a>O anafundzi makimuza Jesu makiamba, “Mbona o alimu a Sheria manaamba ni lazima Elija adze kwandza?”   <span class="verse" id="V11">11&#160;</span>Akiadzigidzya akiamba, “Zho ni vizho, Elija ni lazima athangulie kuthayarisha kila kit'u.   <span class="verse" id="V12">12&#160;</span><a href="#FN6" class="notemark"><span class="popup">17:12-13 11:14; Luk 1:17; Joh 1:21</span></a>Ela namwambira kukala, Elija wakudza kare, ela at'u k'amamanyire ndeye bule, makimuhenda kila marichoona ni karakara. Na vizho zhenye ndizho mandizhomutesa Mwana wa Mudamu.”   <span class="verse" id="V13">13&#160;</span>Jesu arihogonya kunena, o anafundzi makimanya kukala were ananena dzulu za Johana Mubat'izaji.   </div><div class='s'>Jesu anamboza muvulana p'ep'o </div> <div class='r'>Mariko 9:14-29; Luka 9:37-43  </div><div class='p'> <span class="verse" id="V14">14&#160;</span>Vikara marihouya ko at'u marikokala, mwanamulume mumwenga akimudhana Jesu na akidzapiga mavindi ho mbereze   <span class="verse" id="V15">15&#160;</span>akiamba, “Bwana, muthana wangu ana vitsala vikali na vinamup'a thabu sana. Mara nyinji nikumugwaga mohoni na hatha madzini. Kwa vizho muonere mbazi Bwana.   <span class="verse" id="V16">16&#160;</span>Nidzaarehera aryahu anafundzio mamuhoze ela k'amazhadimire bule.”   <span class="verse" id="V17">17&#160;</span><a href="#FN7" class="notemark"><span class="popup">17:17 Kumbu 32:5, 20</span></a>K'uzhona Jesu arihosikira viryahu akidzigidzya akiamba, “H'enwi at'u a kizhazi cha kwangamika ngira, musio na kuluhiro, nindakala nanwi hatha rini? Nindamuvumirira hatha rini? Murehe kuno ye muhoho.”   <span class="verse" id="V18">18&#160;</span>Naye arihorefwa, Jesu akimuchemera yuyahu p'ep'o wa vitsala akimwambola, na ye muhoho akihola kare.   <span class="verse" id="V19">19&#160;</span>Vikara badaye, o anafundzi makimuthuwa Jesu kinjama machendamuza makiamba, “Bwana, kwanoni sino k'ahudimire kumwamboza ye p'ep'o?”   <span class="verse" id="V20">20&#160;</span><a href="#FN8" class="notemark"><span class="popup">17:20 13:31; 14:31; 21:21; Mar 11:23; Luk 17:6</span></a>Jesu akiadzigidzya akiamba, “Kuluhiro renu ni thithe ndosa k'amuzhadimire. Ela namwambira ujeri siku mundihokala na kuluhiro thithe renye here katembe ka haradali, mundadima kuwambira uu murima uhauke wende kut'u kungine, nawo undakwenda. K'akuna kit'u kindichokala k'achadimikika. [   <span class="verse" id="V21">21&#160;</span>Ela p'ep'o dza yuyu k'ambola rahisi-rahisi bule, isihokala kwa kufunga na kuvoya.”]   </div><div class='s'>Jesu anathala kaheri dzulu za kifwache </div> <div class='r'>Mariko 9:30-32; Luka 9:43-45  </div><div class='p'> <span class="verse" id="V22">22&#160;</span><a href="#FN9" class="notemark"><span class="popup">17:22-23 16:21</span></a>Bai siku mwenga, marihokala madzakundzumanyikana hamwenga ko Galilaya, Jesu akiambira o anafundzie akiamba, “Suthi Mwana wa Mudamu alazhwe mikononi mwa at'u.   <span class="verse" id="V23">23&#160;</span>Nao mandamwalaga, ela siku ya hahu andafufuka.” Marihosikira vizho, o anafundzi mashononeka sana.   </div><div class='s'>Jesu anariha kodi ra Hekalu </div> <div class='p'> <span class="verse" id="V24">24&#160;</span><a href="#FN10" class="notemark"><span class="popup">17:24 Kumbo 30:13</span></a>Vikara marihofika mudzi wa Kaperinaumu, athozi a kodi ra Hekalu makimuthuwa P'et'ero makimuza, “Yuno mwalimu wenu kisha nikuriha kodi ra Hekalu?”   <span class="verse" id="V25">25&#160;</span>P'et'ero akiamba, “Ee nikuriha.” Gonya thiye achenda ko nyumbani kwendamwambira Jesu. Ela kabila P'et'ero k'adzanena, Jesu akimuza swali akiamba, “Simoni kuno dhuniani, athawali nikuthoza kodi at'u a kwao enye, hedu at'u a kula ts'i nyingine?”   <span class="verse" id="V26">26&#160;</span>P'et'ero akimudzigidzya akiamba, “Mathoza at'u a ts'i nyingine.” Jesu akiamba, “Kwa vizho at'u a kwao ma huru.   <span class="verse" id="V27">27&#160;</span>Ela kwa kukala k'afwendzi kuaudhi, enda vivi hatha ko ziyani ukatsuhe kiloo. Ro kumba ra kwandza undirorigwira rigunule mo kanwani undaona shekeli mwenga, ihale yo shekeli udze nayo urihe kodi rangu na rako.”   </div><ul class='tnav'>
<li><a href='index.htm'>Math'ayo</a></li>
<li><a href='MAT16.htm'>&lt;</a></li>
<li><a href='MAT.htm'>17</a></li>
<li><a href='MAT18.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">17:1</a>
<span class="xo">17:1 </span><span class="xt">5:1</span></p>
<p class="x" id="FN2"><span class="notemark"></span><a class="notebackref" href="#V2">17:2</a>
<span class="xo">17:2-8 </span><span class="xt">2 P'et 1:16-18; Ugun 1:16</span></p>
<p class="x" id="FN3"><span class="notemark"></span><a class="notebackref" href="#V5">17:5</a>
<span class="xo">17:5 </span><span class="xt">3:17</span></p>
<p class="x" id="FN4"><span class="notemark"></span><a class="notebackref" href="#V9">17:9</a>
<span class="xo">17:9 </span><span class="xt">16:20</span></p>
<p class="x" id="FN5"><span class="notemark"></span><a class="notebackref" href="#V10">17:10</a>
<span class="xo">17:10-11 </span><span class="xt">Mala 4:5-6; Math' 16:14</span></p>
<p class="x" id="FN6"><span class="notemark"></span><a class="notebackref" href="#V12">17:12</a>
<span class="xo">17:12-13 </span><span class="xt">11:14; Luk 1:17; Joh 1:21</span></p>
<p class="x" id="FN7"><span class="notemark"></span><a class="notebackref" href="#V17">17:17</a>
<span class="xo">17:17 </span><span class="xt">Kumbu 32:5, 20</span></p>
<p class="x" id="FN8"><span class="notemark"></span><a class="notebackref" href="#V20">17:20</a>
<span class="xo">17:20 </span><span class="xt">13:31; 14:31; 21:21; Mar 11:23; Luk 17:6</span></p>
<p class="x" id="FN9"><span class="notemark"></span><a class="notebackref" href="#V22">17:22</a>
<span class="xo">17:22-23 </span><span class="xt">16:21</span></p>
<p class="x" id="FN10"><span class="notemark"></span><a class="notebackref" href="#V24">17:24</a>
<span class="xo">17:24 </span><span class="xt">Kumbo 30:13</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
