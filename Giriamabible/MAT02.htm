<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 2</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT01.htm'>&lt;</a></li>
<li><a href='MAT.htm'>2</a></li>
<li><a href='MAT03.htm'>&gt;</a></li>
</ul>
<div class="main">
 
<div class='chapterlabel' id="V0"> 2</div><div class='s'>At'u alachu manendamulola Jesu </div> <div class='p'> <span class="verse" id="V1">1&#160;</span>Jesu wazhalwa mudzi wa Beth'elehemu, uriwo kahi za jimbo ra Judea, makathi ga muthawali Herode. Vikara Jesu arihozhalwa, lola kwakudza at'u alachu<a href="#FN1" class="notemark">*<span class="popup">2:1 At'u aa were mana ujuzi wa kushoma nyenyezi.</span></a> kuko mudzi mubomu wa Jerusalemu. At'u aa were madzambola ts'i za mwambolero wa dzuwa.   <span class="verse" id="V2">2&#160;</span><a href="#FN2" class="notemark"><span class="popup">2:2 Luk 2:4-7; Muthawali wa Ayahudi: Math' 27:11</span></a>Bai marihofika Jerusalemu mauza, “Yuno muthawali wa Ayahudi ariyezhalwa a hiko? Kwani fwayona yo nyenyezi ya kwakwe kuko mwambolero wa dzuwa, naswi hudzire humuvoye.”   <span class="verse" id="V3">3&#160;</span>Bai muthawali Herode hamwenga na at'u osi a Jerusalemu mabudzyika sana marihosikira uv̱oro uwo.   <span class="verse" id="V4">4&#160;</span>Na kwa ut'u uwo, Herode akiaiha alombi abomu na alimu a Sheria a Kiyahudi, akiauza kala Masihi were andazhalwa hiko.   <span class="verse" id="V5">5&#160;</span>Makiamba, ni Beth'elehemu, mudzi uriwo Judea. Kwani vizho ndo nabii arizhoora akiamba,   </div><div class='q'> <span class="verse" id="V6">6&#160;</span><a href="#FN3" class="notemark"><span class="popup">2:6 Mik 5:2; Joh 7:42</span></a>“Mudzi wa Beth'elehemu kahi za ts'i ya Juda,  </div><div class='q2'>si mudzi muthithe kamare kahi za athawali a Juda;  </div><div class='q'>kwani kula kuko kundambola muthawali  </div><div class='q2'>andiyekala murisa wa at'u a kwangu, Aiziraeli.”   </div><div class='p'> <span class="verse" id="V7">7&#160;</span>Herode arihosikira viryahu, akiavuha k'anda aryahu at'u alachu akiauzat'o wo wakathi irihombolera yo nyenyezi. Nao marihogonya kumwambira,   <span class="verse" id="V8">8&#160;</span>akiahuma ko Beth'elehemu, akiamba, “Kauzeni-uzeni hatha mumone. Mukikala mudzamona, ndzoni munambire, ili nami nende nikamuvoye.”   <span class="verse" id="V9">9-10&#160;</span>Bai Herode arihogonya kunena nao, o at'u alachu makigwira ngira ya kwenda Beth'elehemu. Na lola mo ngirani, yo nyenyezi mariyoyona ko mwambolero wa dzuwa ikiambolera kaheri, nao makifwahirwa zhomu kuyona kaheri. Bai nyenyezi iyo yaalongoza hatha ichendaima haho arihokala ye mwana mutsanga.   <span class="verse" id="V11">11&#160;</span>Bai marihongira mo nyumbani machendamona ye mwana mutsanga na mameye, makimuzamira makimuvoya. Gonya makivugula mikoba yao, makimunosa dhahabu, na uvumba, na manemane.   <span class="verse" id="V12">12&#160;</span>Bai marihokala madzagonya kumunosa, Mulungu akiaonya kahi za ndoso kukala masiuye kwa Herode bule. Kwa vizho makiuya kwao na ngira nyingine.   </div><div class='s'>Jesu anachimbizwa Misiri </div> <div class='p'> <span class="verse" id="V13">13&#160;</span>Vikara marihokala aryahu at'u alachu madzakwenda, lola malaika wa Bwana akimwambolera Josefu ndosoni akimwamba, “Herode, anamumala ye mwana amwalage. Kwa vizho, uka umuhale ye mutsanga na mameye, muchimbirire Misiri. Kakaleni kuko vivii hatha ho nindihomwamba muuye.”   <span class="verse" id="V14">14&#160;</span>Josefu ariholamuka, akimuhala ye mutsanga na mameye, makigwira ngira na usiku, sio, machenda Misiri.   <span class="verse" id="V15">15&#160;</span><a href="#FN4" class="notemark"><span class="popup">2:15 Hose 11:1</span></a>Bai makala kuko Misiri hatha Herode akifwa, ndo makiuya. Na vivi zhosi zhakala ili riryahu neno ririronenwa ni Mulungu kukirira kwa nabii rithimire. Kwani nabii wanena akiamba, “Namwiha Mwanangu kula Misiri.”   </div><div class='s'>Herode anahuma shikari makalage ahoho </div> <div class='p'> <span class="verse" id="V16">16&#160;</span>Vikara Herode arihoona kukala aryahu at'u alachu mamuv̱urya, watsukirwa zhomu na akihuma shikari Beth'elehemu na midzi iriyo k'anda-k'andaze makalage ahoho osi a kilume a kula miaka miri kwenda ts'ini. Vivi wavihenda kulingana na haho nyenyezi irihombolera, here arizhoambirwa ni o at'u alachu.   <span class="verse" id="V17">17&#160;</span>Vivi zhahendeka kwamba ro neno ririronenwa ni nabii Jeremia rithimire. Kwani Jeremia wanena akiamba,   </div><div class='q'> <span class="verse" id="V18">18&#160;</span><a href="#FN5" class="notemark"><span class="popup">2:18 Jere 31:15-16</span></a>“Kwasikirwa k'ululu kuko Rama;  </div><div class='q2'>mut'u anarira zhomu na kuthapathapa,  </div><div class='q'>Raheli anakakwa ni anae.  </div><div class='q'>Atsosha kunyamazwa k'anyamala,  </div><div class='q2'>andanyamaladze bai, naye k'andaaona kaheri?”   </div><div class='s'>Josefu anauya Iziraeli </div> <div class='p'> <span class="verse" id="V19">19&#160;</span>Bai Josefu wakala Misiri vivii hatha Herode anafwa, lola malaika wa Bwana akimwambolera ndosoni   <span class="verse" id="V20">20&#160;</span>akimwamba, “Uka umuhale ye muhoho na mameye muuye ts'i ya Iziraeli kwani o mariokala manamala roho ya ye muhoho mafwa.”   <span class="verse" id="V21">21&#160;</span>Kwa vizho Josefu akiuka akimuhala ye mwana na mameye makiuya Iziraeli.   <span class="verse" id="V22">22&#160;</span>Arihofika Iziraeli, Josefu akisikira kukala Arikelao mwana wa Herode nde athawalaye Judea hat'u ha babaye. Kwa vizho akigoha kuuya ko kwao Judea. Bai Mulungu akimwambolera kahi za ndoso akimwamba ende jimbo ra Galilaya, naye akihenda vizho.   <span class="verse" id="V23">23&#160;</span><a href="#FN6" class="notemark"><span class="popup">2:23 Luk 1:26; 2:39, 51; Joh 1:46</span></a>Arihofika Galilaya, Josefu wakwendatoa kahi za mudzi uifwao Nazareth'i. Vivi zhakala ili ro neno ririronenwa ni manabii dzulu za iye Jesu, rithimire. Kwani manabii manena makiamba, “Andaifwa Munazareth'i.”   </div><ul class='tnav'>
<li><a href='index.htm'>Math'ayo</a></li>
<li><a href='MAT01.htm'>&lt;</a></li>
<li><a href='MAT.htm'>2</a></li>
<li><a href='MAT03.htm'>&gt;</a></li>
</ul>
<div class="footnote">
<hr />
<p class="f" id="FN1"><span class="notemark">*</span><a class="notebackref" href="#V1">2:1</a>
<span class="fr">2:1 </span><span class="ft">At'u aa were mana ujuzi wa kushoma nyenyezi.</span></p>
<p class="f" id="FN2"><span class="notemark"></span><a class="notebackref" href="#V2">2:2</a>
<span class="fr">2:2 </span><span class="ft">Luk 2:4-7; Muthawali wa Ayahudi: Math' 27:11</span></p>
<p class="x" id="FN3"><span class="notemark"></span><a class="notebackref" href="#V6">2:6</a>
<span class="xo">2:6 </span><span class="xt">Mik 5:2; Joh 7:42</span></p>
<p class="x" id="FN4"><span class="notemark"></span><a class="notebackref" href="#V15">2:15</a>
<span class="xo">2:15 </span><span class="xt">Hose 11:1</span></p>
<p class="x" id="FN5"><span class="notemark"></span><a class="notebackref" href="#V18">2:18</a>
<span class="xo">2:18 </span><span class="xt">Jere 31:15-16</span></p>
<p class="x" id="FN6"><span class="notemark"></span><a class="notebackref" href="#V23">2:23</a>
<span class="xo">2:23 </span><span class="xt">Luk 1:26; 2:39, 51; Joh 1:46</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
