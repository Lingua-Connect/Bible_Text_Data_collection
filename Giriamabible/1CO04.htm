<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Akorintho 4</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Akorintho</a></li>
<li><a href='1CO03.htm'>&lt;</a></li>
<li><a href='1CO.htm'>4</a></li>
<li><a href='1CO05.htm'>&gt;</a></li>
</ul>
<div class="main">
 
<div class='chapterlabel' id="V0"> 4</div><div class='s'>Ahumwi marizhohumika </div> <div class='p'> <span class="verse" id="V1">1&#160;</span>Siswi be fuhalireni here ahumiki a Masihi furiogerwa kazi ya kuimirira siri za Mulungu.   <span class="verse" id="V2">2&#160;</span><a href="#FN1" class="notemark"><span class="popup">4:2 Luk 12:42</span></a>Mut'u yoyosi aimiriraye ut'u ni hatha aonekane kukala ni mwaminifu kwa bwanawe.   <span class="verse" id="V3">3&#160;</span>Ela ninwi mukinihukumu, hedu hatha nikihukumiwa kahi za koti ra anadamu, vizho hatha sizhona kit'u mino. Hatha mimi mwenye kidza sidzihukumu bule.   <span class="verse" id="V4">4&#160;</span><a href="#FN2" class="notemark"><span class="popup">4:4 Zabu 143:2</span></a>Simanya ut'u wowosi uwi niriwouhenda, ela vizho k'avinihendya muhachi bule. Bwana nde adimaye kunihukumu.   <span class="verse" id="V5">5&#160;</span><a href="#FN3" class="notemark"><span class="popup">4:5 3:8; Zabu 139:1-12; Arum 2:16</span></a>Kwa vizho musihukumu na wakathi wa hukumu k'audzafika. Hukumu indakala haho andihokudza Bwana. Iye andagamboza halamu maut'u gosi garigofitswa kizani, na kunyesa lwazu nia za at'u zirizokala kahi za mioyo yao. Na haho ndo Mulungu andihomulika kila mut'u here viv̱iryazho.   </div><div class='p'> <span class="verse" id="V6">6&#160;</span>Ndugu zangu, mifano ii nidziyoimboza dzulu za mimi na Apolo, ni kwa faidha yenu ninwi. Mifano ii dzailazha ili mudzifundishe kuhenda here Maoro gaambazho bila kungeza, p'ore mut'u akadzionyera mut'u mumwenga, ela mungine ye akamuv̱udhya.   <span class="verse" id="V7">7&#160;</span><a href="#FN4" class="notemark"><span class="popup">4:7 Agal 6:3</span></a>Vidze una kit'u chani we kiricho angine k'amana? Samba kila kit'u wakigerwa ni Mulungu! H'aya kala kila kit'u wahenda kukigerwa, kwanoni udzionye na vit'u urizhohenda kuvigerwa here kwamba ni zhako?   </div><div class='p'> <span class="verse" id="V8">8&#160;</span>Munadziona kukala mu thele vit'u na kidza mu mathajiri k'amuna mumu. Munadziona kukala mudzakala athawali hatha bila siswi. Bai kala mu athawali jeri fukathawala hosi!   <span class="verse" id="V9">9&#160;</span><a href="#FN5" class="notemark"><span class="popup">4:9 Arum 8:36; Aebu 10:33</span></a>Zho nionazho ni here Mulungu wafwika siswi ahumwi fukale at'u a mwisho kamare. Hatha fu here at'u mariohukumiwa kwalagwa mbere za at'u. Urumwengu muzima unafulolera, malaika nao dzazho, hamwenga na at'u.   <span class="verse" id="V10">10&#160;</span><a href="#FN6" class="notemark"><span class="popup">4:10-13 2 Akor 11:23-29</span></a><a href="#FN7" class="notemark"><span class="popup">4:10 3:18</span></a>Siswi hu azuzu kwa ut'u wa Masihi, ela ninwi mu alachu kahi za Masihi. Sino fu anyonge, ela ninwi muna nguvu. Munaishimiwa ela sino hatha k'afuonewa kit'u.   <span class="verse" id="V11">11&#160;</span>Funasirima na ndzala na k'ihu hatha haha ninenaho. Funanenda huhu na kupigwa, na hatha ho ha kukala henye naho k'ahuna.   <span class="verse" id="V12">12&#160;</span><a href="#FN8" class="notemark"><span class="popup">4:12 Luk 6:28; Mahe 7:60; Arum 12:14; Funabigilika na mikono yehu: Mahe 18:3</span></a>Funabigilika na kuhenda kazi na mikono yehu enye. Fukisholerwa, funaavoyera madzo ao mafusholerao. Fukiteswa, funavumirira.   <span class="verse" id="V13">13&#160;</span><a href="#FN9" class="notemark"><span class="popup">4:13 Maomb 3:45</span></a>Fukisingizirwa, funadzigidzya kwa up'ore. Urumwengu muzima k'aufwona kit'u, funahalirwa here uchafu hatha haha ninenaho.   </div><div class='p'> <span class="verse" id="V14">14&#160;</span>Mimi simwandhikira vivi ili nimugwize haya, ela namwandhikira ili nimukanye here anangu nimuhendzao zhomu.   <span class="verse" id="V15">15&#160;</span><a href="#FN10" class="notemark"><span class="popup">4:15 Agal 4:19</span></a>Kwani hatha mukakala na arezi angahi kahi za Masihi kidza mimi h'akiyangu ndimi babiyenu. Mana wakathi nirihomwambiriza wo Uv̱oro Udzo ndo nirihokala babiyenu kahi za Masihi Jesu.   <span class="verse" id="V16">16&#160;</span><a href="#FN11" class="notemark"><span class="popup">4:16 11:1; Afil 3:17; 1 Ath'es 1:6</span></a>Bai ninamuvoya zhomu mukale here mimi.   <span class="verse" id="V17">17&#160;</span><a href="#FN12" class="notemark"><span class="popup">4:17 T'imoth'i: 16:10; Mahe 16:1; 2 Akor 1:1</span></a>Na ndosa vivi namuhuma T'imoth'i kwenu. T'imoth'i ni mwanangu kahi za Bwana. Ninamuhendza zhomu. Iye ni mwaminifu naye andamukumbukiza zho niishizho kahi za Masihi. Na vizho niishizho ndizho nifundishazho kahi za makanisa gosi kila hat'u.   </div><div class='p'> <span class="verse" id="V18">18&#160;</span>At'u angine makwatya kudzionya kwa kukala manaona sindakudza kaheri.   <span class="verse" id="V19">19&#160;</span><a href="#FN13" class="notemark"><span class="popup">4:19 Bwana akihendza: Mahe 18:21; Jako 4:15</span></a>Bwana akihendza nindakudza, sindatoa bule. Na haho nikidza nindakudza nidzionere mwenye dzulu za o at'u madzionyao. Go maneno gao manenago sindagalola bule, nindalola zo nguvu za Mulungu marizo nazo.   <span class="verse" id="V20">20&#160;</span><a href="#FN14" class="notemark"><span class="popup">4:20 2:4; 15:24</span></a>Kwani uthawali wa Mulungu si maneno mahuhu bule, ni nguvu.   <span class="verse" id="V21">21&#160;</span><a href="#FN15" class="notemark"><span class="popup">4:21 2 Akor 1:23; 13:10</span></a>H'aya, nikikala ninadza nidze nimwangize akili, hedu nidze na moyo wa mahendzo na up'ore? Tsagulani enye.   </div><ul class='tnav'>
<li><a href='index.htm'>1 Akorintho</a></li>
<li><a href='1CO03.htm'>&lt;</a></li>
<li><a href='1CO.htm'>4</a></li>
<li><a href='1CO05.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">4:2</a>
<span class="xo">4:2 </span><span class="xt">Luk 12:42</span></p>
<p class="x" id="FN2"><span class="notemark"></span><a class="notebackref" href="#V4">4:4</a>
<span class="xo">4:4 </span><span class="xt">Zabu 143:2</span></p>
<p class="x" id="FN3"><span class="notemark"></span><a class="notebackref" href="#V5">4:5</a>
<span class="xo">4:5 </span><span class="xt">3:8; Zabu 139:1-12; Arum 2:16</span></p>
<p class="x" id="FN4"><span class="notemark"></span><a class="notebackref" href="#V7">4:7</a>
<span class="xo">4:7 </span><span class="xt">Agal 6:3</span></p>
<p class="x" id="FN5"><span class="notemark"></span><a class="notebackref" href="#V9">4:9</a>
<span class="xo">4:9 </span><span class="xt">Arum 8:36; Aebu 10:33</span></p>
<p class="x" id="FN6"><span class="notemark"></span><a class="notebackref" href="#V10">4:10</a>
<span class="xo">4:10-13 </span><span class="xt">2 Akor 11:23-29</span></p>
<p class="x" id="FN7"><span class="notemark"></span><a class="notebackref" href="#V10">4:10</a>
<span class="xo">4:10 </span><span class="xt">3:18</span></p>
<p class="f" id="FN8"><span class="notemark"></span><a class="notebackref" href="#V12">4:12</a>
<span class="fr">4:12 </span><span class="ft">Luk 6:28; Mahe 7:60; Arum 12:14; Funabigilika na mikono yehu: Mahe 18:3</span></p>
<p class="x" id="FN9"><span class="notemark"></span><a class="notebackref" href="#V13">4:13</a>
<span class="xo">4:13 </span><span class="xt">Maomb 3:45</span></p>
<p class="x" id="FN10"><span class="notemark"></span><a class="notebackref" href="#V15">4:15</a>
<span class="xo">4:15 </span><span class="xt">Agal 4:19</span></p>
<p class="x" id="FN11"><span class="notemark"></span><a class="notebackref" href="#V16">4:16</a>
<span class="xo">4:16 </span><span class="xt">11:1; Afil 3:17; 1 Ath'es 1:6</span></p>
<p class="f" id="FN12"><span class="notemark"></span><a class="notebackref" href="#V17">4:17</a>
<span class="fr">4:17 </span><span class="ft">T'imoth'i: 16:10; Mahe 16:1; 2 Akor 1:1</span></p>
<p class="f" id="FN13"><span class="notemark"></span><a class="notebackref" href="#V19">4:19</a>
<span class="fr">4:19 </span><span class="ft">Bwana akihendza: Mahe 18:21; Jako 4:15</span></p>
<p class="x" id="FN14"><span class="notemark"></span><a class="notebackref" href="#V20">4:20</a>
<span class="xo">4:20 </span><span class="xt">2:4; 15:24</span></p>
<p class="x" id="FN15"><span class="notemark"></span><a class="notebackref" href="#V21">4:21</a>
<span class="xo">4:21 </span><span class="xt">2 Akor 1:23; 13:10</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
