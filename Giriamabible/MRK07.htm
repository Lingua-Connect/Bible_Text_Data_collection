<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 7</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Maadha ga Mafarisayo </div> <div class='r'>Math'ayo 15:1-9  </div><div class='p'> <span class="verse" id="V1">1&#160;</span>Siku mwenga Mafarisayo na alimu a Sheria mariokala madzambola Jerusalemu, makundzumanyikana mbere za Jesu.   <span class="verse" id="V2">2&#160;</span><a href="#FN1" class="notemark"><span class="popup">7:2-4 Math' 23:25; Luk 11:38-39; Akol 2:21-22</span></a>Makiaona anafundzi angine a Jesu manarya chakurya hasiho kuoga mikono here malagizo ga akare ao gaambazho.   <span class="verse" id="V3">3&#160;</span>(Ndo virizho na Mafarisayo na Ayahudi osi, ao managwira mafundisho ga akare ao. Lola k'amadima kurya hasiho kuoga mikono yao karakara na malagizo gaga.   <span class="verse" id="V4">4&#160;</span>Kidza makidza kula sokoni k'amadima kurya kit'u, muhaka maoge mikono kwandza. Pia were makigathuwa malagizo mangine manji marigogahokera dza here ngira ya karakara ya kugesa vikombe, nyungu na mabunguu ga ng'andu.)   </div><div class='p'> <span class="verse" id="V5">5&#160;</span>Kuona gago marigokala o anafundzi a Jesu managahenda, o Mafarisayo na alimu a Sheria makimuza Jesu makiamba, “Mbona ano anafundzio k'amarigwira ro adha ra kuoga mikono hurirorichirwa ni akare ehu? Manarya na mikono michafu.”   <span class="verse" id="V6">6&#160;</span><a href="#FN2" class="notemark"><span class="popup">7:6-7 Isa 29:13</span></a>Jesu akiamba, “Nabii Isaya wanenat'o sana dzulu zenu ninwi at'u a kudzihendya, kwani Maoro ganaamba,  </div><div class='q'>‘At'u aa mananogoha kwa makanwa gao,  </div><div class='q2'>ela mioyo yao i kure nami.   </div><div class='q'> <span class="verse" id="V7">7&#160;</span>Hatha makanivoya ni bule,  </div><div class='q2'>kwa kukala manahala maadha ga anadamu,  </div><div class='q2'>na kugafundisha here malagizo gangu.’   </div><div class='m'> <span class="verse" id="V8">8&#160;</span>Mudzagaika k'anda malagizo ga Mulungu na hat'u ha vizho munathuwa mafundisho ga at'u.”   </div><div class='p'> <span class="verse" id="V9">9&#160;</span>Jesu akienderera kunena akiamba, “Muna ulachu wa kukahalira malagizo ga Mulungu kwamba muthuwe maadha genu.   <span class="verse" id="V10">10&#160;</span><a href="#FN3" class="notemark"><span class="popup">7:10 Kumbo 20:12; 21:17; Kumbu 5:16</span></a>Kwani Musa waamba, ‘Muishimu babayo na mameyo.’ Kidza akiamba, ‘Ye andemuhukana babaye hedu mameye, kumala kwalagwa naalagwe.’   <span class="verse" id="V11">11&#160;</span>Ela ninwi munafundisha kwamba, mut'u akikala ana kit'u cha kuakola babaye na mameye, ela akiamba ‘Koribani’ ambazho manaye ni kuamba, (Cho niricho nikamup'a dzachamboza sadaka kwa Mulungu),   <span class="verse" id="V12">12&#160;</span>ni kukala ana chausa cha kuthosha cha kutsamwaviza babaye na mameye.   <span class="verse" id="V13">13&#160;</span>Nanwi kwa ngira ii munarihenda neno ra Mulungu kutsakala na nguvu, kwa go muafundishago andziyenu; na kuna manji mangine muhendago gadzigohalana na gaga.”   </div><div class='s'>Kidimacho kumuhendya mut'u kukala mukolo </div> <div class='r'>Math'ayo 15:10-20  </div><div class='p'> <span class="verse" id="V14">14&#160;</span>Gonya Jesu akiriha ro kundi ra at'u kaheri akiambira, “Nisirikizani nyosi na mung'alirwe.   <span class="verse" id="V15">15&#160;</span><a href="#FN4" class="notemark"><span class="popup">7:15 Math' 15:11</span></a>K'akuna mut'u adimaye kuhendywa mukolo ni chakurya.” (Ela kidimacho kumuhendya mut'u kukala mukolo ni cho chambolacho mo moyoni mwa ye mut'u.) [   <span class="verse" id="V16">16&#160;</span>Mut'u mwenye masikiro, naasikire.]   </div><div class='p'> <span class="verse" id="V17">17&#160;</span>Badaye Jesu arihokala adzaashalahukira o at'u, wakwenda kahi za nyumba, bai anafundzie makimuza dzulu za fumbo riri.   <span class="verse" id="V18">18&#160;</span>Jesu akiadzigidzya akiamba, “Hatha ninwi nanwi k'amung'alirwa bule? Chakurya k'akidima kumuhendya mut'u akale mukolo,   <span class="verse" id="V19">19&#160;</span>kwa kukala k'achenda mo moyoni, ela kinenda mo ndanini, na gonya endaho chandze cho adzichorya ni kwambola.” (Kwa kunena vivi, Jesu were ana mana kukala zhakurya zhosi ni visafi.)   </div><div class='p'> <span class="verse" id="V20">20&#160;</span>Jesu akienderera kunena akiamba, “Cho chambolacho mo moyoni mwa ye mut'u ndo kimuhendyacho mut'u kukala mukolo,   <span class="verse" id="V21">21&#160;</span><a href="#FN5" class="notemark"><span class="popup">7:21-22 Agal 5:19-21</span></a>kwa kukala kula mumo moyoni ni kumbola maazo mai gamuhendyago kuhenda maut'u gasigov̱irya ambago ni kuiya, kwalaga,   <span class="verse" id="V22">22&#160;</span>kuzinga, kutona, kila maazo mai, kukenga, kutsowa lau, kidzitso, kuhukana, kudzionya na uzuzu.   <span class="verse" id="V23">23&#160;</span>Gaga maut'u mai gosi ni kumbola kula moyoni mwa mut'u na ndo gadimago kumuhendya mukolo.”   </div><div class='s'>Kuluhiro bomu ra mwanamuche </div> <div class='r'>Math'ayo 15:21-28  </div><div class='p'> <span class="verse" id="V24">24&#160;</span>Gonya Jesu akiuka ko Galilaya na achenda hatha sehemu za midzi ya Tiro na Sidoni. Kuko, achangira kahi za nyumba mwenga naye were k'endzi mut'u yoyosi amanye kukala a haho. Ela k'avidimikikire kwani uv̱oro wa kudzakwe wavuma kare kila hat'u.   <span class="verse" id="V25">25&#160;</span>Vikara kwere kuna mwanamuche mumwenga ariye were ana mwanawe wa kiche ana p'ep'o. K'uzhona zho arihosikira kukala Jesu adzire hat'u haho wakwenda na achendadzigwaga mbereze.   <span class="verse" id="V26">26&#160;</span>Naye ye mwanamuche were si Muyahudi, ela were wazhalwa ts'i ya Asirofonike. K'uzhona zho akimuririra Jesu kwamba apate kumwamboza ye p'ep'o ariyekala a ndani za ye musichanawe.   <span class="verse" id="V27">27&#160;</span>Ela Jesu akimudzigidzya ye mwanamuche akiamba, “Richa o ahoho makuhe kwandza, kwa kukala si karakara kuhala chakurya cha ahoho na kukitsuhira k'uro.”   <span class="verse" id="V28">28&#160;</span>Naye mwanamuche akimwambira Jesu, “U mujeri we, ela hatha o k'uro, ni kurya go magande ga cho chakurya cha ahoho gagwago ho ts'i.”   <span class="verse" id="V29">29&#160;</span>Jesu akimudzigidzya akiamba, “Kwa vizho udzizhonena, unadima kwenda mudzini, ye p'ep'o adzamwambola ye mwanao.”   <span class="verse" id="V30">30&#160;</span>Bai ye mwanamuche achenda ko mudzini kwakwe naye achendamuthekeza ye muhoho ahembelele kitandani na ye p'ep'o akikala adzamwambola.   </div><div class='s'>Jesu anahoza gwigwi makoto </div> <div class='p'> <span class="verse" id="V31">31&#160;</span>Badaye Jesu akiuka kula ko sehemu za midzi ya Tiro na Sidoni, akikira na upande wa ziya ra Galilaya hatha achangira jimbo ra Midzi Kumi.   <span class="verse" id="V32">32&#160;</span>Bai at'u fulani makimurehera Jesu mut'u ariye were ni gwigwi kidza were masikiroge ni makoto. O at'u makimubembeleza Jesu kwamba amuikire mukono ahole.   <span class="verse" id="V33">33&#160;</span><a href="#FN6" class="notemark"><span class="popup">7:33 8:23</span></a>K'uzhona zho Jesu akimuvuha k'anda ye mut'u, kure na o at'u anji, achangiza mala mo masikironi mwa ye mut'u gonya akitsuha mahe mo malani mwakwe na akimugut'a lo ludhimi.   <span class="verse" id="V34">34&#160;</span>Gonya Jesu akilola dzulu mulunguni na akisohera dzulu akiamba, “Efatha” ambazho manaye ni kuamba “Vuguka.”   <span class="verse" id="V35">35&#160;</span>Haho henye ye mut'u masikiroge gakivuguka, na kidza ludhimilwe lukirichizwa na akinena t'ot'ot'o.   <span class="verse" id="V36">36&#160;</span><a href="#FN7" class="notemark"><span class="popup">7:36 Math' 8:4; 9:30-31; 12:16; Mar 1:44-45; 5:43; 9:9; Luk 5:14-15; 8:56</span></a>Jesu akiakokot'era o at'u kukala masimwambire mut'u go adzigogahenda, ela kila arihoakokot'era makikaza kuvitsamula kila hat'u   <span class="verse" id="V37">37&#160;</span><a href="#FN8" class="notemark"><span class="popup">7:37 Mwan 1:31; Isa 35:5-6</span></a>Na lola o at'u mangalala kamare na makiamba, “Mut'u yuyu kila ahendaro ni ridzo, hatha anahenda magwigwi ganene na enye makoto mavuguke masikiro kamare!”   </div><ul class='tnav'>
<li><a href='index.htm'>Mariko</a></li>
<li><a href='MRK06.htm'>&lt;</a></li>
<li><a href='MRK.htm'>7</a></li>
<li><a href='MRK08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">7:2</a>
<span class="xo">7:2-4 </span><span class="xt">Math' 23:25; Luk 11:38-39; Akol 2:21-22</span></p>
<p class="x" id="FN2"><span class="notemark"></span><a class="notebackref" href="#V6">7:6</a>
<span class="xo">7:6-7 </span><span class="xt">Isa 29:13</span></p>
<p class="x" id="FN3"><span class="notemark"></span><a class="notebackref" href="#V10">7:10</a>
<span class="xo">7:10 </span><span class="xt">Kumbo 20:12; 21:17; Kumbu 5:16</span></p>
<p class="x" id="FN4"><span class="notemark"></span><a class="notebackref" href="#V15">7:15</a>
<span class="xo">7:15 </span><span class="xt">Math' 15:11</span></p>
<p class="x" id="FN5"><span class="notemark"></span><a class="notebackref" href="#V21">7:21</a>
<span class="xo">7:21-22 </span><span class="xt">Agal 5:19-21</span></p>
<p class="x" id="FN6"><span class="notemark"></span><a class="notebackref" href="#V33">7:33</a>
<span class="xo">7:33 </span><span class="xt">8:23</span></p>
<p class="x" id="FN7"><span class="notemark"></span><a class="notebackref" href="#V36">7:36</a>
<span class="xo">7:36 </span><span class="xt">Math' 8:4; 9:30-31; 12:16; Mar 1:44-45; 5:43; 9:9; Luk 5:14-15; 8:56</span></p>
<p class="x" id="FN8"><span class="notemark"></span><a class="notebackref" href="#V37">7:37</a>
<span class="xo">7:37 </span><span class="xt">Mwan 1:31; Isa 35:5-6</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
