<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Math'ayo 15</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Math'ayo</a></li>
<li><a href='MAT14.htm'>&lt;</a></li>
<li><a href='MAT.htm'>15</a></li>
<li><a href='MAT16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>Maadha ga Mafarisayo </div> <div class='r'>Mariko 7:1-13  </div><div class='p'> <span class="verse" id="V1">1&#160;</span>Siku mwenga, Mafarisayo na alimu a Sheria, mambola Jerusalemu machenda hatha kuko arikokala Jesu. Manafika kuko makimwamba,   <span class="verse" id="V2">2&#160;</span><a href="#FN1" class="notemark"><span class="popup">15:2 23:25; Luk 11:38-39</span></a>“Mbona o anafundzio manaribanda ro adha ra kuoga mikono hurirorichirwa ni akare ehu? Kwani kala manarya k'amaoga mikono.”   <span class="verse" id="V3">3&#160;</span>Jesu akiadzigidzya akiamba, “Mbona nwi munabanda malagizo ga Mulungu ili muthuwe maadha genu enye?   <span class="verse" id="V4">4&#160;</span><a href="#FN2" class="notemark"><span class="popup">15:4 Kumbo 20:12; 21:17; Kumbu 5:16</span></a>Mulungu walagiza kukala, ‘Muishimu babayo na mameyo.’ Kidza akiamba, ‘Ye andemuhukana babaye hedu mameye, kumala kwalagwa naalagwe.’   <span class="verse" id="V5">5&#160;</span>Ela nwi munafundisha kukala, mut'u akihala kit'u adimacho kumup'a babaye hedu mameye na akakala adzamwaviza, na hat'uhe akilazhe kwa Mulungu,   <span class="verse" id="V6">6&#160;</span>andakala k'ana haja ya kuaishimu bule. Mbona munarihenda neno ra Mulungu kutsakala na nguvu, kwa muthuwe maadha genu enye?   <span class="verse" id="V7">7&#160;</span><a href="#FN3" class="notemark"><span class="popup">15:7-9 Isa 29:13</span></a>Munadzihendya sana ninwi. Nabii Isaya wanenat'o sana dzulu zenu. Kwani waamba,   </div><div class='q'> <span class="verse" id="V8">8&#160;</span>‘At'u aa mananogoha kwa makanwa gao,  </div><div class='q2'>ela mioyo yao i kure nami.   </div><div class='q'> <span class="verse" id="V9">9&#160;</span>Hatha makanivoya ni bule,  </div><div class='q2'>kwa kukala manahala maadha ga anadamu,  </div><div class='q2'>na kugafundisha here malagizo gangu.’ ”   </div><div class='s'>Kimuhendyacho mut'u kukala mukolo </div> <div class='r'>Mariko 7:14-23  </div><div class='p'> <span class="verse" id="V10">10&#160;</span>Bai Jesu arihogonya kunena na o Mafarisayo, akiaiha o at'u akiambira, “Nisirikizani na mung'alirwe;   <span class="verse" id="V11">11&#160;</span><a href="#FN4" class="notemark"><span class="popup">15:11 Mahe 10:15; 1 T'imo 4:4; Tit 1:15</span></a>Changiracho kanwani mwa mut'u, k'akimuhendya mukolo. Kimuhendyacho mut'u akakala mukolo, ni kiryahu chambolacho kanwani mwakwe.”   </div><div class='p'> <span class="verse" id="V12">12&#160;</span>K'uzhona zho marihombola haho, anafundzi makimwamba kukala, “Unamanya kukala virya udzizhovinena harya vidzaatsukiza o Mafarisayo?”   <span class="verse" id="V13">13&#160;</span>Jesu akiadzigidzya akiamba, “Kila mumera uriwo k'aulayirwe ni Baba ariye ko mulunguni, undang'olwa.   <span class="verse" id="V14">14&#160;</span><a href="#FN5" class="notemark"><span class="popup">15:14 23:16, 24; Luk 6:39; Arum 2:19</span></a>Aricheni, ao ni vipofu malongozao vipofu andziyao. Na kipofu akimulongoza kipofu mwandziwe, k'amafikahi bule, osi mandavoromoka winani.”   </div><div class='p'> <span class="verse" id="V15">15&#160;</span>Ela P'et'ero akimwamba Jesu, “Fambire mana ya rirya fumbo hedu.”   <span class="verse" id="V16">16&#160;</span>Jesu akiadzigidzya akiamba, “Hatha ninwi nanwi k'amung'alirwa bule?   <span class="verse" id="V17">17&#160;</span>Samba ukirya kit'u kinenda ndanini mwako, gonya uchenda chandze unenda ukachamboze.   <span class="verse" id="V18">18&#160;</span>Ela maut'u mai gambolago kanwani nikukala gala moyoni, na gago ndo gamuhendyago mut'u kukala mukolo.   <span class="verse" id="V19">19&#160;</span><a href="#FN6" class="notemark"><span class="popup">15:19 Agal 5:19-21</span></a>Kwani moyo ndo udimao kumboza maazo mai gamuhendyago mut'u akalaga, akazinga, akaiya, akamboza ushahidhi wa ulongo, na akahukana mut'u.   <span class="verse" id="V20">20&#160;</span>Gaga ndo maut'u gamuhendyago mut'u kukala mukolo. Ela kurya bila kuoga mikono dza zho mahendzazho ao, k'avidima kumuhendya mut'u yoyosi akale mukolo.”   </div><div class='s'>Kuluhiro bomu ra mwanamuche </div> <div class='r'>Mariko 7:24-30  </div><div class='p'> <span class="verse" id="V21">21&#160;</span>Bai Jesu akimbola jimbo ra Galilaya na achendakala kahi za eneo ra midzi ya Tiro na Sidoni.   <span class="verse" id="V22">22&#160;</span><a href="#FN7" class="notemark"><span class="popup">15:22 20:30-31</span></a>Arihofika kuko, lola mwanamuche mumwenga Muk'anani ariyekala akitoa p'ande zizo, akimuthuwa na akiluta mumiro akimwamba, “Nionera mbazi h'ewe Bwana, Mwana wa Daudi!<a href="#FN8" class="notemark">*<span class="popup">15:22 Mwana wa Daudi ni dzina ririrohumirwa kumwihira Masihi.</span></a> Musichana wangu ana p'ep'o, be a vii-vii zhomu sana.”   <span class="verse" id="V23">23&#160;</span>Jesu k'amudzigidzyire kit'u. Bai o anafundzi makimwamba Jesu, “Bwana, mwambe ariche kuhuthuwa-thuwa, kwani be anahupigira londzo.”   <span class="verse" id="V24">24&#160;</span><a href="#FN9" class="notemark"><span class="popup">15:24 10:6; Arum 15:8</span></a>Jesu akiamba, “Mimi nahumwa kwa Aiziraeli h'akeye, ng'ondzi zirizongamika.”   <span class="verse" id="V25">25&#160;</span>Ela ye mwanamuche akidzamupigira mavindi akiamba, “Naviza Bwana.”   <span class="verse" id="V26">26&#160;</span>Jesu akimwamba, “Si karakara bule nihale chakurya cha ahoho nikitsuhire k'uro.”   <span class="verse" id="V27">27&#160;</span>Ye mwanamuche akidzigidzya akiamba, “U mujeri, ela hatha ye k'uro naye nikurya magande gadzigogwagwa ni ye mwenye k'uro.”   <span class="verse" id="V28">28&#160;</span><a href="#FN10" class="notemark"><span class="popup">15:28 8:13</span></a>Jesu akimwamba, “Mwanamuche uwe be una kuluhiro bomu sana. Bai vizho umalazho navikale.” Na wakathi uwo wenye ye musichanawe akihola kare.   </div><div class='s'>Jesu anahoza akongo anji </div> <div class='p'> <span class="verse" id="V29">29&#160;</span><a href="#FN11" class="notemark"><span class="popup">15:29 5:1</span></a>Vikara Jesu arihombola haho, wakira na k'anda-k'anda za ro ziya ra Galilaya, akipanda kuko dzulu virimani, achendakeresi kuko.   <span class="verse" id="V30">30&#160;</span>Bai at'u anji makidza na akongo ao, virema, vidende, vipofu, mabwibwi na akongo angine anji. Akongo aa makudzaikwa mbere za Jesu, naye akiahoza osini.   <span class="verse" id="V31">31&#160;</span>O at'u marihoona viryahu Jesu ahozazho akongo, machangalala na makimulika Mulungu wa Iziraeli. Maona mabwibwi gananena, at'u enye virema mananenda, vidende manahola na vipofu manaona.   </div><div class='s'>Jesu anarisa at'u zaidhi ya alifu ne </div> <div class='r'>Mariko 8:1-10  </div><div class='p'> <span class="verse" id="V32">32&#160;</span><a href="#FN12" class="notemark"><span class="popup">15:32-39 14:13-21</span></a><a href="#FN13" class="notemark"><span class="popup">15:32 9:36</span></a>Vikara Jesu akiaiha anafundzie akiamba, “At'u aa be mananishononesa zhomu. Hangu makale nami haha, rero ni hahu, na vivi k'amana ut'u wowosi wa kurya, nami ts'endzi niafumule na ndzala, p'ore makendagwa na mutsare mo ngirani.”   <span class="verse" id="V33">33&#160;</span>K'uzhona o anafundzie makimuza makimwamba, “Bwana, cho chakurya cha kuarisa at'u ano osi hano nyika hundachambozahi?”   <span class="verse" id="V34">34&#160;</span>Jesu akiauza akiamba, “Kwani muna mikahe mingahi?” Makiamba, “Mifungahe, na vikumba zha kuthala.”   <span class="verse" id="V35">35&#160;</span>Bai Jesu akiambira o at'u makelesi ho ts'i.   <span class="verse" id="V36">36&#160;</span>Marihogonya kukelesi, Jesu akihala yo mikahe mifungahe na zho vikumba, akilazha muv̱era gonya akivimogola-mogola akiap'a o anafundzie maagazhire o at'u.   <span class="verse" id="V37">37&#160;</span>Lola at'u osini marya vivii hatha makivilola, kidza o anafundzi makidzaza k'ahu fungahe za visiku-visiku virizhokala vidzasala.   <span class="verse" id="V38">38&#160;</span>Na murongo wa o at'u mariorya were unafika alume alifu ne, bila kuthala ache na ahoho.   <span class="verse" id="V39">39&#160;</span>Bai Jesu arihokala adzagonya kuafumula o at'u, wakwera dau achenda jimbo ra Magadani.   </div><ul class='tnav'>
<li><a href='index.htm'>Math'ayo</a></li>
<li><a href='MAT14.htm'>&lt;</a></li>
<li><a href='MAT.htm'>15</a></li>
<li><a href='MAT16.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">15:2</a>
<span class="xo">15:2 </span><span class="xt">23:25; Luk 11:38-39</span></p>
<p class="x" id="FN2"><span class="notemark"></span><a class="notebackref" href="#V4">15:4</a>
<span class="xo">15:4 </span><span class="xt">Kumbo 20:12; 21:17; Kumbu 5:16</span></p>
<p class="x" id="FN3"><span class="notemark"></span><a class="notebackref" href="#V7">15:7</a>
<span class="xo">15:7-9 </span><span class="xt">Isa 29:13</span></p>
<p class="x" id="FN4"><span class="notemark"></span><a class="notebackref" href="#V11">15:11</a>
<span class="xo">15:11 </span><span class="xt">Mahe 10:15; 1 T'imo 4:4; Tit 1:15</span></p>
<p class="x" id="FN5"><span class="notemark"></span><a class="notebackref" href="#V14">15:14</a>
<span class="xo">15:14 </span><span class="xt">23:16, 24; Luk 6:39; Arum 2:19</span></p>
<p class="x" id="FN6"><span class="notemark"></span><a class="notebackref" href="#V19">15:19</a>
<span class="xo">15:19 </span><span class="xt">Agal 5:19-21</span></p>
<p class="x" id="FN7"><span class="notemark"></span><a class="notebackref" href="#V22">15:22</a>
<span class="xo">15:22 </span><span class="xt">20:30-31</span></p>
<p class="f" id="FN8"><span class="notemark">*</span><a class="notebackref" href="#V22">15:22</a>
<span class="fr">15:22 </span><span class="ft">Mwana wa Daudi ni dzina ririrohumirwa kumwihira Masihi.</span></p>
<p class="x" id="FN9"><span class="notemark"></span><a class="notebackref" href="#V24">15:24</a>
<span class="xo">15:24 </span><span class="xt">10:6; Arum 15:8</span></p>
<p class="x" id="FN10"><span class="notemark"></span><a class="notebackref" href="#V28">15:28</a>
<span class="xo">15:28 </span><span class="xt">8:13</span></p>
<p class="x" id="FN11"><span class="notemark"></span><a class="notebackref" href="#V29">15:29</a>
<span class="xo">15:29 </span><span class="xt">5:1</span></p>
<p class="x" id="FN12"><span class="notemark"></span><a class="notebackref" href="#V32">15:32</a>
<span class="xo">15:32-39 </span><span class="xt">14:13-21</span></p>
<p class="x" id="FN13"><span class="notemark"></span><a class="notebackref" href="#V32">15:32</a>
<span class="xo">15:32 </span><span class="xt">9:36</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
