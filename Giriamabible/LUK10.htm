<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 10</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Jesu anahuma anafundzie mirongo mifungahe na airi </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">10:1-12 9:1-6</span></a>Bada ya gaga, Bwana watsagula anafundzi angine mirongo mifungahe na airi. Gonya akiahuma airi-airi mende kimbere kahi za kila mudzi na kila hat'u ambaho iye mwenye were k'avindatoa andakwenda.   <span class="verse" id="V2">2&#160;</span>Bai akiambira, “Mavuno ni manji, ela ahendzi a kazi ni achache. Kwa vizho bai muvoyeni ye Bwana wa mavuno, ahume ahendzi a kazi madze mavune.   <span class="verse" id="V3">3&#160;</span>H'aya, endani! Lolani ninamuhuma here ana a ng'ondzi kahikahi za mbawa.   <span class="verse" id="V4">4&#160;</span><a href="#FN2" class="notemark"><span class="popup">10:4 22:35; 2 Athaw 4:29</span></a>Musitsukule p'ochi, mukoba, hedu virahu. Kidza mo ngirani musingamize wakathi kulamusa-lamusa at'u.   </div><div class='p'> <span class="verse" id="V5">5&#160;</span><a href="#FN3" class="notemark"><span class="popup">10:5-6 2:14</span></a>“Kahi za nyumba yoyosi mundiyongira kwandza ambani, ‘Dheri narikale kahi za nyumba ii.’   <span class="verse" id="V6">6&#160;</span>Bai mukikala muna mut'u wa dheri mumo, be dheri renu rindakala dzuluze na kala k'amuna mut'u wa dheri, bai rindamuuyira enye.   <span class="verse" id="V7">7&#160;</span><a href="#FN4" class="notemark"><span class="popup">10:7 1 T'imo 5:18; 1 Akor 9:6-14</span></a>Nanwi toani kahi za nyumba iyo murye na munwe chochosi mandichomwambozera, mana muhendzi wa kazi anav̱irya kupata marihoge.   <span class="verse" id="V8">8&#160;</span>Mudzi wowosi mundiongira na mukikaribishwa, ryani chochosi mundichombozerwa.   <span class="verse" id="V9">9&#160;</span><a href="#FN5" class="notemark"><span class="popup">10:9-11 11:2</span></a>Hozani o akongo mario haho na muambire vivi, ‘Uthawali wa Mulungu udzamufikira hehi.’   <span class="verse" id="V10">10&#160;</span>Ela mwangiraho kahi za mudzi na musikaribishwe endani kahi za zo barabaraze na muambe,   <span class="verse" id="V11">11&#160;</span><a href="#FN6" class="notemark"><span class="popup">10:11 Mahe 13:51; 18:6</span></a>‘Hatha ro vumbi ra uwo mudzi wenu ridzirohugwira, hunarikut'a kunyesa kukala mundamanya enye; kidza manyani vivi, kukala wo uthawali wa Mulungu udzafika hehi.’   <span class="verse" id="V12">12&#160;</span><a href="#FN7" class="notemark"><span class="popup">10:12 Mwan 18:20-21; Math' 10:15</span></a>Bai namwambira kamare kukala siku ya mwisho vindakala vii-vii zhomu kwa mudzi uwo, kukira zho vindizhokala kwa Sodomu.”   </div><div class='s'>Midzi iriyo k'aikuluhirire </div> <div class='r'>Math'ayo 11:20-24  </div><div class='p'> <span class="verse" id="V13">13&#160;</span><a href="#FN8" class="notemark"><span class="popup">10:13-14 Isa 23:1-16</span></a>Jesu akienderera kunena akiamba, “Shauri yenu ninwi at'u a Korazini na Beth'isaida. Kwani kala yo miujiza niriyoihenda ko kwenu be naihenda kahi za midzi ya Tiro na Sidoni be<a href="#FN9" class="notemark">*<span class="popup">10:13 Tiro na Sidoni, ni midzi ambayo were inatoa at'u mario si Ayahudi, na midzi ya Korazini na Beth'isaida were inatoa Ayahudi.</span></a> andziyenu ngere mavala nguwo za magunia, na kukala ivuni kapindi kunyesa kuthubu kwao.   <span class="verse" id="V14">14&#160;</span>Ela yo siku ya hukumu be vindakala baha o at'u a midzi ya Tiro na Sidoni kaheri kuriko ninwi.   <span class="verse" id="V15">15&#160;</span><a href="#FN10" class="notemark"><span class="popup">10:15 Isa 14:13, 15</span></a>H'aya, nwi at'u a Kaperinaumu nanwi, munaona mundanulwa hatha mulunguni? Hatha bule, ninwi mundatserezwa hatha kuzimu.”   </div><div class='p'> <span class="verse" id="V16">16&#160;</span><a href="#FN11" class="notemark"><span class="popup">10:16 9:48; Math' 18:5; Mar 9:37; Joh 13:20</span></a>Jesu akiambira o anafundzie akiamba, “Mut'u amusikiraye ninwi, ananisikira mimi, na mut'u amukahalaye ninwi, ananikahala mimi. Anikahalaye mimi, anamukahala iye ariyenihuma.” H'aya makiuka machenda.   </div><div class='s'>Kuuya kwa aryahu anafundzi mirongo mifungahe na airi </div> <div class='p'> <span class="verse" id="V17">17&#160;</span><a href="#FN12" class="notemark"><span class="popup">10:17 9:10; Mar 6:30</span></a>Badaye aryahu anafundzi mirongo mifungahe na airi mauya kuno mana raha makiamba, “Bwana, lola bewe hatha o p'ep'o manahusikira siswi kwa dzinaro.”   <span class="verse" id="V18">18&#160;</span><a href="#FN13" class="notemark"><span class="popup">10:18 Joh 12:31; Ugun 12:9</span></a>Jesu akiadzigidzya akiamba, “Namona Shethani anagwa kula mulunguni dza here lumethe.   <span class="verse" id="V19">19&#160;</span><a href="#FN14" class="notemark"><span class="popup">10:19 Zabu 91:13</span></a>Lolani, namup'a wadimi wa kuzhoga nyoka na mah'ambini na wadimi wa kuzishinda nguvu zosi za iye hadhui. K'akuna chochosi kindichomulumiza.   <span class="verse" id="V20">20&#160;</span><a href="#FN15" class="notemark"><span class="popup">10:20 Kumbo 32:32; Afil 4:3; Ugun 3:5</span></a>Ela hamwenga na vizho musihende raha kwa kukala o p'ep'o manamusirikira, ela hendani raha kwa kukala madzina genu gaorwa ko mulunguni.”   </div><div class='s'>Jesu anamulazhira muv̱era Mulungu </div> <div class='r'>Math'ayo 11:25-27; 13:16-17  </div><div class='p'> <span class="verse" id="V21">21&#160;</span><a href="#FN16" class="notemark"><span class="popup">10:21 4:18; Math' 11:25</span></a>Wakathi uwo Jesu wadzalwa ni fwahiro kukirira na Roho Mweri akiamba, “Nakulazhira muv̱era h'ewe Baba, Bwana wa dzulu na ts'i, kwa kukala maut'u gaga wagafitsa alachu na enye akili, ukigagunulira madanga ga ana. Ni karakara Baba, mana vizho ndizho urizhohendza.”   </div><div class='p'> <span class="verse" id="V22">22&#160;</span><a href="#FN17" class="notemark"><span class="popup">10:22 Math' 11:27</span></a>Jesu akienderera kunena akiamba, “Maut'u gosini gaikwa mikononi mwangu ni Baba. K'akuna mut'u amanyaye ye Mwana ni h'ani asihokala ye Baba, na k'akuna mut'u amanyaye ye Baba ni h'ani asihokala ye Mwana na aryahu ambao ye Mwana anahendza kuang'azira ye Baba.”   </div><div class='p'> <span class="verse" id="V23">23&#160;</span>Gonya akiagalukira o anafundzie akiambira kinjama akiamba, “Baha ao maonao maut'u gaga mugaonago.   <span class="verse" id="V24">24&#160;</span><a href="#FN18" class="notemark"><span class="popup">10:24 1 P'et 1:10-12</span></a>Mana namwambira kamare manabii anji na athawali mathamani kuona gaga mugaonago, ela k'amagaonere, kidza mathamani masikire gago mugasikirago ela k'amagasikirire bule.”   </div><div class='s'>Fumbo ra Musamaria mudzo </div> <div class='p'> <span class="verse" id="V25">25&#160;</span><a href="#FN19" class="notemark"><span class="popup">10:25 18:18; Math' 19:16; Mar 10:17</span></a>Lola siku mwenga, mwalimu mumwenga wa Sheria warungarara kumujeza Jesu na swali akiamba, “Mwalimu, nihendedze hatha niupate uzima wa kare na kare?”   <span class="verse" id="V26">26&#160;</span>Jesu akimudzigidzya akiamba, “Kwani kahi za yo Sheria, mwaorwani? Na unavishomadze we?”   <span class="verse" id="V27">27&#160;</span><a href="#FN20" class="notemark"><span class="popup">10:27 Kumbu 6:5; Alaw 19:18; Math' 22:37, 39</span></a>Akimudzigidzya akiamba, “ ‘Muhendze Bwana Mulunguo na moyowo wosi, na rohoro rosi, na nguvuzo zosi, na akilizo zosi,’ na ‘Muhendze mwandziyo here udzihendzazho mwenye.’ ”   <span class="verse" id="V28">28&#160;</span><a href="#FN21" class="notemark"><span class="popup">10:28 Alaw 18:5; Arum 10:5; Agal 3:12; Joh 13:17</span></a>Jesu akimwamba, “Udzadzigidzya karakara, bai henda vizho nawe undaishi.”   <span class="verse" id="V29">29&#160;</span>Ela yuyahu mwalimu wa Sheria were anahendza aonekane kukala ro swalire were ni ra mana, kwa vizho akimuza Jesu akiamba, “Na yuno jirani wangu ni hiye?”   </div><div class='p'> <span class="verse" id="V30">30&#160;</span>Bai kahi za kudzigidzya, Jesu waamba, “Kwere kuna mwanamulume mumwenga ariyembola Jerusalemu na akikala anatharamuka kwenda Jeriko. Bai mumo ngirani akigwavukirwa ni akora nao mamupiga na makimuhoka zo nguwoze na makimuricha haho ngirani k'adzimanya, gonya thio, machenda.   <span class="verse" id="V31">31&#160;</span>Kwa bahathi mbidzo mulombi mumwenga akitharamuka na ngira iyo vizho, ela arihomona be hatha wahenda kukira na k'anda kamare.   <span class="verse" id="V32">32&#160;</span>Bai Mulawi naye arihofika haho na kumona ye mut'u, wahenda vizho zhenye naye, wakira na k'anda.   <span class="verse" id="V33">33&#160;</span><a href="#FN22" class="notemark"><span class="popup">10:33 Samaria: Math' 10:5; Luk 9:52; 17:11, 16; Joh 4:9, 39-40; Mahe 1:8; 8:1, 5, 14-17, 25; 9:31</span></a>Ela Musamaria mumwenga ariye hatha si Muyahudi kamare were a kahi za safarize arihofika haho arihokala ye mut'u, wadzalwa ni mbazi arihomona.   <span class="verse" id="V34">34&#160;</span>Bai akimusongerera na achendamumwagira mafuha na divai mo marangani na akimufunga bandeji. Vikara yuyahu Musamaria were ana ndzowewe, bai wamuhala ye mupigwa na akimukweza kahi za ndzowe wa kwakwe na achenda naye vivii muhaka kahi za nyumba ya kukala asafiri ambako wakwendamutsundzat'o.   <span class="verse" id="V35">35&#160;</span>Siku ya hiriye ye Musamaria wamboza p'esa akimup'a ye mwenye yo nyumba ya kukala asafiri na akimwamba, ‘Mutsundze yuyu, na kukikala na garama zozosi nyingine, ndakudza nikuujire haho nikikala nidzauya.’ ”   </div><div class='p'> <span class="verse" id="V36">36&#160;</span>Gonya Jesu akimuza ye mwalimu wa Sheria akiamba, “Vikara kahi za ano ahahu, unaona ni h'ani we ariye wakala ni jirani wa ye ariyegwavukirwa ni akora?”   <span class="verse" id="V37">37&#160;</span>Ye mwalimu wa Sheria akidzigidzya akiamba, “Ni yuyahu ariyemuonera mbazi ye mut'u.” Jesu akimwamba, “H'aya uwe nawe enda ukahende dza vizho.”   </div><div class='s'>Jesu anaatsemberera Marith'a na Maryamu </div> <div class='p'> <span class="verse" id="V38">38&#160;</span><a href="#FN23" class="notemark"><span class="popup">10:38-40 Joh 11:2; 12:2-3</span></a>Jesu na anafundzie marihokala ma kahi za safari zao, mafika kahi za kadzidzi kamwenga, bai mwanamuche mumwenga aifwaye Marith'a akimukaribisha ko kwakwe mudzini.   <span class="verse" id="V39">39&#160;</span>Marith'a yuyu were ana nduguye aifwaye Maryamu. Maryamu wathuwa kukeresi ho ts'i hehi na magulu ga Bwana kumusirikiza gago arigokala ananena.   <span class="verse" id="V40">40&#160;</span>Ela Marith'a akikala anabudzyika na zo kazi za kuathayarishira o ajeni. Kwa vizho achenda kwa Jesu, achendamwamba, “Bwana, k'ujali we zho zha kukala yuno ndugu yangu adzanirichira kazi zosini h'akiyangu? Mwambe adze anavize!”   <span class="verse" id="V41">41&#160;</span>Ye Bwana akimudzigidzya akiamba, “Marith'a asena, una wasiwasi na kubudzyika na maut'u manji,   <span class="verse" id="V42">42&#160;</span>ela ut'u uriwo unahendzekana ni ut'u umwenga thu, Maryamu adzatsagula kit'u ambacho ni kidzo zaidhi nacho k'andakihokwa kamare.”   </div><ul class='tnav'>
<li><a href='index.htm'>Luka</a></li>
<li><a href='LUK09.htm'>&lt;</a></li>
<li><a href='LUK.htm'>10</a></li>
<li><a href='LUK11.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">10:1</a>
<span class="xo">10:1-12 </span><span class="xt">9:1-6</span></p>
<p class="x" id="FN2"><span class="notemark"></span><a class="notebackref" href="#V4">10:4</a>
<span class="xo">10:4 </span><span class="xt">22:35; 2 Athaw 4:29</span></p>
<p class="x" id="FN3"><span class="notemark"></span><a class="notebackref" href="#V5">10:5</a>
<span class="xo">10:5-6 </span><span class="xt">2:14</span></p>
<p class="x" id="FN4"><span class="notemark"></span><a class="notebackref" href="#V7">10:7</a>
<span class="xo">10:7 </span><span class="xt">1 T'imo 5:18; 1 Akor 9:6-14</span></p>
<p class="x" id="FN5"><span class="notemark"></span><a class="notebackref" href="#V9">10:9</a>
<span class="xo">10:9-11 </span><span class="xt">11:2</span></p>
<p class="x" id="FN6"><span class="notemark"></span><a class="notebackref" href="#V11">10:11</a>
<span class="xo">10:11 </span><span class="xt">Mahe 13:51; 18:6</span></p>
<p class="x" id="FN7"><span class="notemark"></span><a class="notebackref" href="#V12">10:12</a>
<span class="xo">10:12 </span><span class="xt">Mwan 18:20-21; Math' 10:15</span></p>
<p class="x" id="FN8"><span class="notemark"></span><a class="notebackref" href="#V13">10:13</a>
<span class="xo">10:13-14 </span><span class="xt">Isa 23:1-16</span></p>
<p class="f" id="FN9"><span class="notemark">*</span><a class="notebackref" href="#V13">10:13</a>
<span class="fr">10:13 </span><span class="ft">Tiro na Sidoni, ni midzi ambayo were inatoa at'u mario si Ayahudi, na midzi ya Korazini na Beth'isaida were inatoa Ayahudi.</span></p>
<p class="x" id="FN10"><span class="notemark"></span><a class="notebackref" href="#V15">10:15</a>
<span class="xo">10:15 </span><span class="xt">Isa 14:13, 15</span></p>
<p class="x" id="FN11"><span class="notemark"></span><a class="notebackref" href="#V16">10:16</a>
<span class="xo">10:16 </span><span class="xt">9:48; Math' 18:5; Mar 9:37; Joh 13:20</span></p>
<p class="x" id="FN12"><span class="notemark"></span><a class="notebackref" href="#V17">10:17</a>
<span class="xo">10:17 </span><span class="xt">9:10; Mar 6:30</span></p>
<p class="x" id="FN13"><span class="notemark"></span><a class="notebackref" href="#V18">10:18</a>
<span class="xo">10:18 </span><span class="xt">Joh 12:31; Ugun 12:9</span></p>
<p class="x" id="FN14"><span class="notemark"></span><a class="notebackref" href="#V19">10:19</a>
<span class="xo">10:19 </span><span class="xt">Zabu 91:13</span></p>
<p class="x" id="FN15"><span class="notemark"></span><a class="notebackref" href="#V20">10:20</a>
<span class="xo">10:20 </span><span class="xt">Kumbo 32:32; Afil 4:3; Ugun 3:5</span></p>
<p class="x" id="FN16"><span class="notemark"></span><a class="notebackref" href="#V21">10:21</a>
<span class="xo">10:21 </span><span class="xt">4:18; Math' 11:25</span></p>
<p class="x" id="FN17"><span class="notemark"></span><a class="notebackref" href="#V22">10:22</a>
<span class="xo">10:22 </span><span class="xt">Math' 11:27</span></p>
<p class="x" id="FN18"><span class="notemark"></span><a class="notebackref" href="#V24">10:24</a>
<span class="xo">10:24 </span><span class="xt">1 P'et 1:10-12</span></p>
<p class="x" id="FN19"><span class="notemark"></span><a class="notebackref" href="#V25">10:25</a>
<span class="xo">10:25 </span><span class="xt">18:18; Math' 19:16; Mar 10:17</span></p>
<p class="x" id="FN20"><span class="notemark"></span><a class="notebackref" href="#V27">10:27</a>
<span class="xo">10:27 </span><span class="xt">Kumbu 6:5; Alaw 19:18; Math' 22:37, 39</span></p>
<p class="x" id="FN21"><span class="notemark"></span><a class="notebackref" href="#V28">10:28</a>
<span class="xo">10:28 </span><span class="xt">Alaw 18:5; Arum 10:5; Agal 3:12; Joh 13:17</span></p>
<p class="f" id="FN22"><span class="notemark"></span><a class="notebackref" href="#V33">10:33</a>
<span class="fr">10:33 </span><span class="ft">Samaria: Math' 10:5; Luk 9:52; 17:11, 16; Joh 4:9, 39-40; Mahe 1:8; 8:1, 5, 14-17, 25; 9:31</span></p>
<p class="x" id="FN23"><span class="notemark"></span><a class="notebackref" href="#V38">10:38</a>
<span class="xo">10:38-40 </span><span class="xt">Joh 11:2; 12:2-3</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
