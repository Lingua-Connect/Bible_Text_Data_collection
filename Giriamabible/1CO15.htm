<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Akorintho 15</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Akorintho</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="main">
 
<div class='chapterlabel' id="V0"> 15</div><div class='s'>P'aulo ananena dzulu za kufufuka kwa Masihi </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">15:1 Agal 1:11</span></a>Vikara ndugu zangu, ninamala nimukumbukize dzulu za uryahu Uv̱oro Udzo niriwokudzamuhubiri, na mukiuhokera, na hatha vivi muchere kuima kahi za uwo.   <span class="verse" id="V2">2&#160;</span><a href="#FN2" class="notemark"><span class="popup">15:2 Agal 2:1-2</span></a>Kukirira na uwo Uv̱oro Udzo niriwouhubiri, ninwi munaokolwa kala mundaugwira kuwunya, ela kala k'amundaugwira, kukuluhira kwenu k'akuna mana yoyosi.   </div><div class='p'> <span class="verse" id="V3">3&#160;</span><a href="#FN3" class="notemark"><span class="popup">15:3 11:23; Isa 53:5-12</span></a>Kwani wo ut'u wa mana zaidhi niriwomurehera ninwi, ni uwo niriwouhokera hatha mimi. Ut'u uwo ni uryahu wa kukala Masihi wafwa kwa ut'u wa dambi zehu here Maoro gaambazho,   <span class="verse" id="V4">4&#160;</span><a href="#FN4" class="notemark"><span class="popup">15:4 Jon 1:17; Math' 12:40; Joh 20:9; Mahe 2:24-31</span></a>na akizikwa, na siku ya hahu akifufulwa here Maoro gaambazho.   <span class="verse" id="V5">5&#160;</span><a href="#FN5" class="notemark"><span class="popup">15:5 Math' 28:16-17; Luk 24:34, 36; Joh 20:19</span></a>Akimwambolera K'efa, gonya akiambolera o kumi na airi.   <span class="verse" id="V6">6&#160;</span>Badaye akiambolera kwa wakathi mumwenga, zaidhi ya ndugu magana matsano. Achache kahi za ndugu ao mafwa ela anji ao machere moyo.   <span class="verse" id="V7">7&#160;</span><a href="#FN6" class="notemark"><span class="popup">15:7 Luk 24:50</span></a>Badaye kaheri akimwambolera Jakobu, gonya akiambolera ahumwi osi.   <span class="verse" id="V8">8&#160;</span><a href="#FN7" class="notemark"><span class="popup">15:8 9:1; Agal 1:15-16; Mahe 9:3-6</span></a>Mwisho kamare akinambolera mimi nami. Kwambolerwa kwangu kwakala here kwa mwana ariye k'afikire.   <span class="verse" id="V9">9&#160;</span><a href="#FN8" class="notemark"><span class="popup">15:9-10 1 T'imo 1:12-16</span></a><a href="#FN9" class="notemark"><span class="popup">15:9 Aefe 3:8; Agal 1:13-14</span></a>Kwani kahi za ahumwi osi mimi ndimi muthithe wao. Sifwaha hatha kuifwa muhumwi kwa kukala natesa kanisa ra Mulungu.   <span class="verse" id="V10">10&#160;</span><a href="#FN10" class="notemark"><span class="popup">15:10 2 Akor 11:23</span></a>Ela kwa nema ya Mulungu, nidzakala vivi nirizho. Na nema iyo ariyonijalia k'aigwere hahuhu bule, mana nahenda kazi kwa chadi kukira ahumwi angine osi. Ela hatha hamwenga na vizho, si mimi niihendaye yo kazi bule, ela ni yo nema ya Mulungu iriyo hamwenga nami.   <span class="verse" id="V11">11&#160;</span><a href="#FN11" class="notemark"><span class="popup">15:11 1:12; Agal 1:17-18; 2:6-9</span></a>Ela kala ni ao ndo mahubirio, hedu ni mimi, vizho si kit'u. Kit'u kibomu ni kukala vizho ndo fuhubirizho, na vizho ndo murizhokuluhira.   </div><div class='s'>Kwa kukala Masihi wafufulwa, at'u nao mandafufulwa </div> <div class='p'> <span class="verse" id="V12">12&#160;</span>Vikara, kala sino funamuhubiri Masihi kukala wafufulwa, viandzadze kaheri kukala angine enu manaamba kukala k'akuna kufufulwa?   <span class="verse" id="V13">13&#160;</span>Kala k'akuna kufufulwa, be vinanyesa kukala Masihi naye k'afufulirwe bule.   <span class="verse" id="V14">14&#160;</span>Na kala Masihi k'afufulirwe, be ko kuhubiri kwehu, hamwenga na ko kukuluhira kwenu k'akuna mana yoyosi.   <span class="verse" id="V15">15&#160;</span><a href="#FN12" class="notemark"><span class="popup">15:15 Mahe 1:22; 4:33; 5:30-32</span></a>Kidza kala k'akuna kufufulwa, be siswi hunamboza ushahidhi wa ulongo dzulu za Mulungu. Kwani fwaamba kukala wamufufula Masihi kudzi ye tha k'amufufulire bule.   <span class="verse" id="V16">16&#160;</span>Mana kala k'akuna kufufulwa be Masihi naye k'afufulirwe bule.   <span class="verse" id="V17">17&#160;</span><a href="#FN13" class="notemark"><span class="popup">15:17 15:3; Arum 4:25</span></a>Na kala Masihi k'afufulirwe, ninwi muchere kahi za dambi, na ro kuluhiro renu k'arina mana yoyosi.   <span class="verse" id="V18">18&#160;</span><a href="#FN14" class="notemark"><span class="popup">15:18 1 Ath'es 4:13</span></a>Na kidza aryahu at'u mariofwa kahi za Masihi magonya kwangamika.   <span class="verse" id="V19">19&#160;</span>Na kala th'amaa yehu kahi za Masihi be ni ya gaga maisha huishigo wakathi uu kare, be hunav̱irya kugwizirwa mbazi kukira at'u angine osi.   </div><div class='p'> <span class="verse" id="V20">20&#160;</span><a href="#FN15" class="notemark"><span class="popup">15:20 6:14; Akol 1:18</span></a>Ela ujeri ni kwamba, Masihi wafufulwa. Iye nde mut'u wa kwandza kufufulwa, kunyesa kukala at'u mariofwa nao mandafufulwa.   <span class="verse" id="V21">21&#160;</span><a href="#FN16" class="notemark"><span class="popup">15:21-22 15:45-49; Mwan 3:17-19; Arum 5:12, 14, 18</span></a>Kwani here kifwa kirizhokudza kukirira kwa mut'u mumwenga, kufufulwa nako kwakudza kukirira kwa mut'u mumwenga.   <span class="verse" id="V22">22&#160;</span><a href="#FN17" class="notemark"><span class="popup">15:22 2 Akor 5:17</span></a>Here at'u osi mafwazho kahi za Adamu, ndo at'u osi mandizhofufulwa kahi za Masihi.   <span class="verse" id="V23">23&#160;</span><a href="#FN18" class="notemark"><span class="popup">15:23 15:51-52; 1 Ath'es 4:16</span></a>Ela kila mut'u andafufulwa kulengana na mupangowe. Masihi wafufulwa kwandza, gonya at'u a Masihi mandafufulwa wakathi andihouya.   <span class="verse" id="V24">24&#160;</span><a href="#FN19" class="notemark"><span class="popup">15:24 Dani 2:44</span></a>Mwisho undafika wakathi Masihi andihoshinda nguvu zosi, na wadimi wosi, na athawali osi, na amup'e uthawali Mulungu Baba.   <span class="verse" id="V25">25&#160;</span><a href="#FN20" class="notemark"><span class="popup">15:25 Zabu 110:1; Math' 22:44</span></a>Kwani Masihi ni hatha athawale muhaka haho andihoathambaraza mahadhuie osi ts'inize.   <span class="verse" id="V26">26&#160;</span><a href="#FN21" class="notemark"><span class="popup">15:26 Ugun 1:18; 20:14; 21:4</span></a>Na hadhui wa mwisho kamare kushindwa ni kifwa.   <span class="verse" id="V27">27&#160;</span><a href="#FN22" class="notemark"><span class="popup">15:27 Zabu 8:5</span></a>Kwani “Mulungu waika kila kit'u kikale ts'ini za Masihi.” Na maneno gaga “Waika kila kit'u kikale ts'ini za Masihi,” gananyesa lwazu kamare kukala, iye ariyeika kila kit'u kikale ts'ini za Masihi k'ats'ini za Masihi bule.   <span class="verse" id="V28">28&#160;</span><a href="#FN23" class="notemark"><span class="popup">15:28 Arum 11:36</span></a>Kwani wakathi Mulungu Baba andihoika kila kit'u ts'ini za mwana, ye mwana mwenye naye andaikwa ts'ini za iye ariyeika kila kit'u ts'inize, ili kwamba Mulungu athawale dzulu za kila kit'u.   </div><div class='p'> <span class="verse" id="V29">29&#160;</span>Kuna at'u mabat'izwao kwa ut'u wa at'u ao mariofwa. Vikara kala k'akuna kufufulwa, mandahendadze? Na ni kit'u chani kiahendyacho mabat'izwe kwa ut'u wa at'u ao kala k'akuna kufufulwa?   <span class="verse" id="V30">30&#160;</span><a href="#FN24" class="notemark"><span class="popup">15:30 Arum 8:36</span></a>H'e sino swi, kuna haja yani kudzangiza kahi za hathari wakathi wosi?   <span class="verse" id="V31">31&#160;</span><a href="#FN25" class="notemark"><span class="popup">15:31 2 Akor 4:10-11</span></a>Ndugu zangu, mimi ni kahi za hathari ya kwalagwa kilacha. Na vivi sikavinenere bule ela ninavinena kwa kudzionya niriko nako dzulu zenu ninwi kahi za Bwana wehu Masihi Jesu.   <span class="verse" id="V32">32&#160;</span><a href="#FN26" class="notemark"><span class="popup">15:32 Isa 22:13; Luk 12:19-20; 2 Akor 1:8</span></a>Kala lengo rangu ni ra kidamu, mino be tha ningapata faidha yani kwa kupigana na nyama a tsakani kuno Efeso? Kala at'u k'amafufulwa, “Nahurye, na hunwe mana machero hundafwa.”   <span class="verse" id="V33">33&#160;</span>Musikengwe bule, “Asena ai, nikwanonga mut'u.”   <span class="verse" id="V34">34&#160;</span><a href="#FN27" class="notemark"><span class="popup">15:34 Math' 22:29; Arum 13:11-14; Aefe 5:6-17</span></a>H'aya, tsundzulukwani here viv̱iryazho, muriche kuhenda dambi, mana angine enu k'amamumanya Mulungu bule. Ninanena vivi kwamba nimugwize haya.   </div><div class='s'>At'u mandizhokala wakathi mandihofufulwa </div> <div class='p'> <span class="verse" id="V35">35&#160;</span>Hangine mut'u anadima kuamba, “O at'u mariofwa mafufulwadze? Hatha ni mwiri wani mandiokala nao be o?”   <span class="verse" id="V36">36&#160;</span><a href="#FN28" class="notemark"><span class="popup">15:36-37 Joh 12:24</span></a>Ela k'umuzuzu zhomu uwe! Ni mbeyu yani udimayo kuilaya gonya ikamera bila kuandza kufwa kwandza?   <span class="verse" id="V37">37&#160;</span>Kit'u ulayacho uwe ni yo t'embe thu. Inadima kukala ya ngano hedu ya mumera mungine wowosi. K'udima kulaya mumera udziwokumala kare.   <span class="verse" id="V38">38&#160;</span><a href="#FN29" class="notemark"><span class="popup">15:38 Mwan 1:11</span></a>Ela Mulungu nde aihendyaye mbeyu ikamera na mwiri here ahendzazho iye, na kuihendya kila mbeyu ikakala na mwiri wa mudhembawe wenye.   <span class="verse" id="V39">39&#160;</span>Kwani miri si mimwenga bule. Mudamu ana mwiriwe, munyama ana mwiriwe, kumba rina mwiriwe, munyama wa kubururuka naye ana mwiriwe.   <span class="verse" id="V40">40&#160;</span>Kuna miri ya mulunguni, na miri ya dhuniani. Udzo wa miri ya mulunguni u vingine, na udzo wa miri ya dhuniani nawo u vingine.   <span class="verse" id="V41">41&#160;</span>Dzuwa rina udzowe, mwezi una udzowe, na nyenyezi nazo zina udzowe. Kila nyenyezi ina udzowe uriwo k'auvimwenga na nyenyezi nyingine.   <span class="verse" id="V42">42&#160;</span>Na vizho ndo virizho hatha kahi za kufufuka. Wo mwiri uzikwao ni mwiri wa kufwa na kuola, ela uryahu ufufukao k'aufwa bule.   <span class="verse" id="V43">43&#160;</span><a href="#FN30" class="notemark"><span class="popup">15:43 Afil 3:20-21</span></a>Mwiri ukizikwa ni kukala si mudzo bule, ela ukifufuka undakala mudzo. Wakathi unazikwa nikukala k'auna nguvu bule, ela wakathi ukifufuka undakala na nguvu.   <span class="verse" id="V44">44&#160;</span>Ukizikwa ni mwiri wa kawaida, ela ukifufuka undakala ni mwiri wa kiroho. Kwani zho kurizho na mwiri wa kawaida, hatha mwiri wa kiroho nawo u kuko.   <span class="verse" id="V45">45&#160;</span><a href="#FN31" class="notemark"><span class="popup">15:45-49 15:21-22</span></a><a href="#FN32" class="notemark"><span class="popup">15:45 Mwan 2:7; Joh 6:63; 2 Akor 3:6, 17</span></a>Ndosa Maoro ganaamba kukala “Ye mut'u wa kwandza, yani Adamu, waumbwa akale chumbe kisohacho.” Ela Adamu wa mwisho ye wakala roho ilazhayo uzima.   <span class="verse" id="V46">46&#160;</span>Ela wo mwiri wa kiroho so wa kwandza bule. Wa kwandza ni wo wa kawaida ndo udze wo wa kiroho.   <span class="verse" id="V47">47&#160;</span>Mut'u wa kwandza ni wa haha ts'i, na waumbwa na ulongo. Ela mut'u wa hiri ni wa mulunguni.   <span class="verse" id="V48">48&#160;</span>Na zho mut'u wa ulongo arizhokala ndo at'u a ulongo marizho. Na zho mut'u wa mulunguni arizho, ndo at'u a mulunguni marizho.   <span class="verse" id="V49">49&#160;</span><a href="#FN33" class="notemark"><span class="popup">15:49 Mwan 5:3</span></a>Kwa vizho, here furizho fudzahalana na yuyahu mut'u wa ulongo, hundahalana na yuyahu mut'u wa mulunguni.   </div><div class='p'> <span class="verse" id="V50">50&#160;</span>Ndugu zangu, ninamwambira kukala, mwiri uu wa nyama na milatso, k'audima kwangira kahi za uthawali wa Mulungu bule. Kidza kit'u kifwacho na kuola, k'akidima kuhokera kiryahu kiricho k'akifwa.   <span class="verse" id="V51">51&#160;</span><a href="#FN34" class="notemark"><span class="popup">15:51 1 Ath'es 4:15</span></a>Sirikizani nimwambire njama hedu, k'ahundafwa hosi bule, hosi hundagaluzwa.   <span class="verse" id="V52">52&#160;</span><a href="#FN35" class="notemark"><span class="popup">15:52 Gunda: Math' 24:31; 1 Ath'es 4.16</span></a>Na ut'u uwo be k'aundahala muda mure bule. Fukihenda pe vidzakala kare. Vivi vindakala haho gunda ra mwisho rikirira. Kwani gunda riro rikirira, at'u mariofwa mandafufulwa makale at'u masiofwa kaheri, naswi hundagaluzwa.   <span class="verse" id="V53">53&#160;</span><a href="#FN36" class="notemark"><span class="popup">15:53 2 Akor 5:4</span></a>Kwani wo mwiri wa kubugurika ni hatha uvale kutsabugurika, na wo mwiri wa kufwa uvale kutsafwa.   <span class="verse" id="V54">54&#160;</span><a href="#FN37" class="notemark"><span class="popup">15:54 Isa 25:8</span></a>Bai, wakathi wo mwiri wa kubugurika ukivala kutsabugurika, na wo mwiri wa kufwa ukivala kutsafwa, Maoro gandakala gadzathimira. Kwani Maoro ganaamba kukala,  </div><div class='q'>“Kifwa kidzanongwa-nongwa,  </div><div class='q2'>kidzagonya kushindwa kamare.”   </div><div class='q'> <span class="verse" id="V55">55&#160;</span><a href="#FN38" class="notemark"><span class="popup">15:55 Hose 13:14</span></a>“Kifwa k'akina ushindi kaheri,  </div><div class='q2'>k'akindahulumiza kaheri.”   </div><div class='m'> <span class="verse" id="V56">56&#160;</span><a href="#FN39" class="notemark"><span class="popup">15:56 Arum 4:15; 6:14</span></a>Nguvu za kifwa za kuhulumizira siswi ni dambi, na nguvu za dambi ni sheria.   <span class="verse" id="V57">57&#160;</span><a href="#FN40" class="notemark"><span class="popup">15:57 Arum 7:24-25</span></a>Ela nahumushukuru Mulungu kwa kuhup'a ushindi kukirira kwa Bwana wehu Jesu Masihi.   <span class="verse" id="V58">58&#160;</span><a href="#FN41" class="notemark"><span class="popup">15:58 16:13</span></a>Kwa vizho bai ndugu zangu ahendzwi, ch'it'ani musisunuke bule. Thuwani kuhenda kazi ya Bwana siku zosi, mukimanya kukala yo kazi muhendayo kahi za Bwana si ya kihuhu bule.   </div><ul class='tnav'>
<li><a href='index.htm'>1 Akorintho</a></li>
<li><a href='1CO14.htm'>&lt;</a></li>
<li><a href='1CO.htm'>15</a></li>
<li><a href='1CO16.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">15:1</a>
<span class="xo">15:1 </span><span class="xt">Agal 1:11</span></p>
<p class="x" id="FN2"><span class="notemark"></span><a class="notebackref" href="#V2">15:2</a>
<span class="xo">15:2 </span><span class="xt">Agal 2:1-2</span></p>
<p class="x" id="FN3"><span class="notemark"></span><a class="notebackref" href="#V3">15:3</a>
<span class="xo">15:3 </span><span class="xt">11:23; Isa 53:5-12</span></p>
<p class="x" id="FN4"><span class="notemark"></span><a class="notebackref" href="#V4">15:4</a>
<span class="xo">15:4 </span><span class="xt">Jon 1:17; Math' 12:40; Joh 20:9; Mahe 2:24-31</span></p>
<p class="x" id="FN5"><span class="notemark"></span><a class="notebackref" href="#V5">15:5</a>
<span class="xo">15:5 </span><span class="xt">Math' 28:16-17; Luk 24:34, 36; Joh 20:19</span></p>
<p class="x" id="FN6"><span class="notemark"></span><a class="notebackref" href="#V7">15:7</a>
<span class="xo">15:7 </span><span class="xt">Luk 24:50</span></p>
<p class="x" id="FN7"><span class="notemark"></span><a class="notebackref" href="#V8">15:8</a>
<span class="xo">15:8 </span><span class="xt">9:1; Agal 1:15-16; Mahe 9:3-6</span></p>
<p class="x" id="FN8"><span class="notemark"></span><a class="notebackref" href="#V9">15:9</a>
<span class="xo">15:9-10 </span><span class="xt">1 T'imo 1:12-16</span></p>
<p class="x" id="FN9"><span class="notemark"></span><a class="notebackref" href="#V9">15:9</a>
<span class="xo">15:9 </span><span class="xt">Aefe 3:8; Agal 1:13-14</span></p>
<p class="x" id="FN10"><span class="notemark"></span><a class="notebackref" href="#V10">15:10</a>
<span class="xo">15:10 </span><span class="xt">2 Akor 11:23</span></p>
<p class="x" id="FN11"><span class="notemark"></span><a class="notebackref" href="#V11">15:11</a>
<span class="xo">15:11 </span><span class="xt">1:12; Agal 1:17-18; 2:6-9</span></p>
<p class="x" id="FN12"><span class="notemark"></span><a class="notebackref" href="#V15">15:15</a>
<span class="xo">15:15 </span><span class="xt">Mahe 1:22; 4:33; 5:30-32</span></p>
<p class="x" id="FN13"><span class="notemark"></span><a class="notebackref" href="#V17">15:17</a>
<span class="xo">15:17 </span><span class="xt">15:3; Arum 4:25</span></p>
<p class="x" id="FN14"><span class="notemark"></span><a class="notebackref" href="#V18">15:18</a>
<span class="xo">15:18 </span><span class="xt">1 Ath'es 4:13</span></p>
<p class="x" id="FN15"><span class="notemark"></span><a class="notebackref" href="#V20">15:20</a>
<span class="xo">15:20 </span><span class="xt">6:14; Akol 1:18</span></p>
<p class="x" id="FN16"><span class="notemark"></span><a class="notebackref" href="#V21">15:21</a>
<span class="xo">15:21-22 </span><span class="xt">15:45-49; Mwan 3:17-19; Arum 5:12, 14, 18</span></p>
<p class="x" id="FN17"><span class="notemark"></span><a class="notebackref" href="#V22">15:22</a>
<span class="xo">15:22 </span><span class="xt">2 Akor 5:17</span></p>
<p class="x" id="FN18"><span class="notemark"></span><a class="notebackref" href="#V23">15:23</a>
<span class="xo">15:23 </span><span class="xt">15:51-52; 1 Ath'es 4:16</span></p>
<p class="x" id="FN19"><span class="notemark"></span><a class="notebackref" href="#V24">15:24</a>
<span class="xo">15:24 </span><span class="xt">Dani 2:44</span></p>
<p class="x" id="FN20"><span class="notemark"></span><a class="notebackref" href="#V25">15:25</a>
<span class="xo">15:25 </span><span class="xt">Zabu 110:1; Math' 22:44</span></p>
<p class="x" id="FN21"><span class="notemark"></span><a class="notebackref" href="#V26">15:26</a>
<span class="xo">15:26 </span><span class="xt">Ugun 1:18; 20:14; 21:4</span></p>
<p class="x" id="FN22"><span class="notemark"></span><a class="notebackref" href="#V27">15:27</a>
<span class="xo">15:27 </span><span class="xt">Zabu 8:5</span></p>
<p class="x" id="FN23"><span class="notemark"></span><a class="notebackref" href="#V28">15:28</a>
<span class="xo">15:28 </span><span class="xt">Arum 11:36</span></p>
<p class="x" id="FN24"><span class="notemark"></span><a class="notebackref" href="#V30">15:30</a>
<span class="xo">15:30 </span><span class="xt">Arum 8:36</span></p>
<p class="x" id="FN25"><span class="notemark"></span><a class="notebackref" href="#V31">15:31</a>
<span class="xo">15:31 </span><span class="xt">2 Akor 4:10-11</span></p>
<p class="x" id="FN26"><span class="notemark"></span><a class="notebackref" href="#V32">15:32</a>
<span class="xo">15:32 </span><span class="xt">Isa 22:13; Luk 12:19-20; 2 Akor 1:8</span></p>
<p class="x" id="FN27"><span class="notemark"></span><a class="notebackref" href="#V34">15:34</a>
<span class="xo">15:34 </span><span class="xt">Math' 22:29; Arum 13:11-14; Aefe 5:6-17</span></p>
<p class="x" id="FN28"><span class="notemark"></span><a class="notebackref" href="#V36">15:36</a>
<span class="xo">15:36-37 </span><span class="xt">Joh 12:24</span></p>
<p class="x" id="FN29"><span class="notemark"></span><a class="notebackref" href="#V38">15:38</a>
<span class="xo">15:38 </span><span class="xt">Mwan 1:11</span></p>
<p class="x" id="FN30"><span class="notemark"></span><a class="notebackref" href="#V43">15:43</a>
<span class="xo">15:43 </span><span class="xt">Afil 3:20-21</span></p>
<p class="x" id="FN31"><span class="notemark"></span><a class="notebackref" href="#V45">15:45</a>
<span class="xo">15:45-49 </span><span class="xt">15:21-22</span></p>
<p class="x" id="FN32"><span class="notemark"></span><a class="notebackref" href="#V45">15:45</a>
<span class="xo">15:45 </span><span class="xt">Mwan 2:7; Joh 6:63; 2 Akor 3:6, 17</span></p>
<p class="x" id="FN33"><span class="notemark"></span><a class="notebackref" href="#V49">15:49</a>
<span class="xo">15:49 </span><span class="xt">Mwan 5:3</span></p>
<p class="x" id="FN34"><span class="notemark"></span><a class="notebackref" href="#V51">15:51</a>
<span class="xo">15:51 </span><span class="xt">1 Ath'es 4:15</span></p>
<p class="f" id="FN35"><span class="notemark"></span><a class="notebackref" href="#V52">15:52</a>
<span class="fr">15:52 </span><span class="ft">Gunda: Math' 24:31; 1 Ath'es 4.16</span></p>
<p class="x" id="FN36"><span class="notemark"></span><a class="notebackref" href="#V53">15:53</a>
<span class="xo">15:53 </span><span class="xt">2 Akor 5:4</span></p>
<p class="x" id="FN37"><span class="notemark"></span><a class="notebackref" href="#V54">15:54</a>
<span class="xo">15:54 </span><span class="xt">Isa 25:8</span></p>
<p class="x" id="FN38"><span class="notemark"></span><a class="notebackref" href="#V55">15:55</a>
<span class="xo">15:55 </span><span class="xt">Hose 13:14</span></p>
<p class="x" id="FN39"><span class="notemark"></span><a class="notebackref" href="#V56">15:56</a>
<span class="xo">15:56 </span><span class="xt">Arum 4:15; 6:14</span></p>
<p class="x" id="FN40"><span class="notemark"></span><a class="notebackref" href="#V57">15:57</a>
<span class="xo">15:57 </span><span class="xt">Arum 7:24-25</span></p>
<p class="x" id="FN41"><span class="notemark"></span><a class="notebackref" href="#V58">15:58</a>
<span class="xo">15:58 </span><span class="xt">16:13</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
