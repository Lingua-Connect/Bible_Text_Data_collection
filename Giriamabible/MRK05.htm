<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mariko 5</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mariko</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="main">
 
<div class='chapterlabel' id="V0"> 5</div><div class='s'>Jesu anamboza mut'u p'ep'o anji </div> <div class='r'>Math'ayo 8:28-34; Luka 8:26-39  </div><div class='p'> <span class="verse" id="V1">1&#160;</span>Jesu na anafundzie makivuka ziya ra Galilaya makifika ts'i ya Agerasi.   <span class="verse" id="V2">2&#160;</span>Na arihothima mo dauni thu akithunganana na mut'u ariyekala adzalaa makaburini, naye were ana p'ep'o.   <span class="verse" id="V3">3&#160;</span>Mut'u yuyu were siku zosi akala ko makaburini, kidza k'ahana mut'u ariyedima kumufunga hatha kwa minyororo.   <span class="verse" id="V4">4&#160;</span>Akwao mere majeza zhomu kumufunga magulu na mikono, ela kila marihomufunga waitosa yo minyororo na zho zhuma marizhomufunga maguluni. Mut'u yuyu were yuna nguvu zhomu hatha were k'ahana amwadimaye.   <span class="verse" id="V5">5&#160;</span>Usiku na mutsana wakala akidengereka ko makaburini na ko virimani kuno anapiga londzo na kudzikop'ola vii-vii na mawe ga maso.   <span class="verse" id="V6">6&#160;</span>Bai arihomona Jesu kwa kure, achenda malo na akigwa mbereze,   <span class="verse" id="V7">7&#160;</span><a href="#FN1" class="notemark"><span class="popup">5:7 3:11</span></a>na akipiga k'ululu akiamba, “Unani nami we Jesu Mwana wa Mulungu ariye dzulu ya zhosi? Bai ninakuvoya kwa dzina ra Mulungu usinitese!”   <span class="verse" id="V8">8&#160;</span>Ye p'ep'o wanena vivi kwa kukala Jesu were anaamba, “P'ep'o mukolo mwambole mut'u yuyu!”   </div><div class='p'> <span class="verse" id="V9">9&#160;</span>Jesu akimuza akiamba, “Dzinaro ndiwe h'ani?” Ye p'ep'o akiamba, “Dzina rangu ndimi majeshi kwa kukala hu anji mumu!”   <span class="verse" id="V10">10&#160;</span>Akimudhedheja zhomu ye Jesu kwamba asiainge kwenda ndze ya yo ts'i ya Agerasi.   </div><div class='p'> <span class="verse" id="V11">11&#160;</span>Vikara haho were hana badhi bomu ra nguluwe rinarisa k'anda-k'anda ya karima.   <span class="verse" id="V12">12&#160;</span>O p'ep'o makimuvoya Jesu makiamba, “Fwambe fwende hukaangire aryahu nguluwe.”   <span class="verse" id="V13">13&#160;</span>Jesu akiaruhusu na o p'ep'o akolo makimwambola ye mwanamulume na machendaangira o nguluwe. Ro badhi ra nguluwe here alifu mbiri rikitharamuka malo kula ko ngokani rikivoromoka mo ziyani rikihoha.   </div><div class='p'> <span class="verse" id="V14">14&#160;</span>Kuona vizho, o arisa makichimbira na machenda ko midzini na mindani machendasema go garigokala gadzahendeka. Na at'u duu makidzalola.   <span class="verse" id="V15">15&#160;</span>Makidza ho arihokala Jesu, na makimona ye ariyekala ana p'ep'o anji akilize ni ndzima na were adzavala nguwo na akelesi haho, na makingirwa ni woga.   <span class="verse" id="V16">16&#160;</span>Aryahu mariokala madzazhona zho virizhokala vidzahendeka, makiambira o at'u zho virizhokala vidzakala kwa ye mut'u na kwa o nguluwe.   <span class="verse" id="V17">17&#160;</span>Na o at'u marihosikira vizho makimuvoya Jesu akulae kuko kwao.   <span class="verse" id="V18">18&#160;</span>Vikara Jesu arihokala anangira mo dauni, ye mut'u ariyembozwa p'ep'o wavoya ende na Jesu.   <span class="verse" id="V19">19&#160;</span>Ela Jesu akimukahaza, akimwamba, “Enda kwenu ukaambirize asenao go adzigokuhendera Bwana, na viryahu adzizhokuonera mbazi.”   <span class="verse" id="V20">20&#160;</span>Kwa vizho ye mwanamulume akiuka, achangira kahi za ro jimbo ra Midzi Kumi, na akiambira at'u garyahu arigokala adzahenderwa ni Jesu. Osi mariosikira uv̱oro uu machangalala.   </div><div class='s'>Kufufulwa kwa mwana wa Jairo na kuhozwa kwa mwanamuche </div> <div class='r'>Math'ayo 9:18-26; Luka 8:40-56  </div><div class='p'> <span class="verse" id="V21">21&#160;</span>Jesu akivuka kaheri ro ziya muhaka ko nyangamoni. Na ngororoki bomu ya at'u ikidza ho k'anda-k'anda ya ro ziya na makikala madzamuzunguluka.   <span class="verse" id="V22">22&#160;</span>Mut'u mumwenga aifwaye Jairo ariyekala ni mumwenga kahi za abomu a masinagogi akidza haho. Arihomona Jesu wagwa mbereze,   <span class="verse" id="V23">23&#160;</span>na akimuvoya akiamba, “Musichana wangu akufwani. Bai vichadimikika nafwende ukamwikire mikono apate kuthia.”   <span class="verse" id="V24">24&#160;</span>Jesu akiuka kumuthuwa ye Jairo, na at'u anji makimuthuwa ko arikokala anenda. At'u aa were ni anji hatha angine were manamukwala-kwala kamare.   </div><div class='p'> <span class="verse" id="V25">25&#160;</span><a href="#FN2" class="notemark"><span class="popup">5:25 Alaw 15:25-27</span></a>Bai mo kahi ya yo ngororoki ya o at'u mwere muna mwanamuche mumwenga ariyekala adzakala mukongo wa kumbola milatso, kwa miaka kumi na miri.   <span class="verse" id="V26">26&#160;</span>Wathapathapa kwa aganga kuzikifwa vivii hatha vikishinda. Hatha were malize zosi wazigonya kwa kuzikifwa, ela hat'u ha ahende kabaha, ye akikala tha anakazizwa.   <span class="verse" id="V27">27-29&#160;</span><a href="#FN3" class="notemark"><span class="popup">5:27 Math' 9:20</span></a>Vikara mwanamuche yuyu were wasikira nguma ya Jesu, bai wamuthuwa Jesu ko nyuma, kuno ananena kimoyo-moyo na kuamba, “Nikigut'a ngaa ro valore thu, nindahola.” Kwa vizho akirigut'a ro valo ra Jesu na yo milatso ikithuma kare saa iyo na akidzisikira adzahola.   </div><div class='p'> <span class="verse" id="V30">30&#160;</span>Haho henye Jesu akisikira nguvuze zidzamuhungukira. Akiahundukira o at'u na akiauza akiamba, “Ni h'ani adziyegut'a valo rangu?”   </div><div class='p'> <span class="verse" id="V31">31&#160;</span>O anafundzie makimudzigidzya makiamba, “Unauza ni h'ani adzekugut'a, k'uona bule zho marizho at'u ni anji hatha manakukwala-kwala?”   </div><div class='p'> <span class="verse" id="V32">32&#160;</span>Ela Jesu k'aadzigidzire akienderera kutsuha matso kuno na kuno aone ni h'ani adzevihenda.   <span class="verse" id="V33">33&#160;</span>Ye mwanamuche kuona zho vidzizhokala achenda mbere za Jesu kuno anathethemwa ni mwiri kwa woga na akidzigwaga mbereze na akimwambira Jesu gosi garigo were gadzahendeka.   <span class="verse" id="V34">34&#160;</span><a href="#FN4" class="notemark"><span class="popup">5:34 Math' 9:22</span></a>Jesu akimwamba, “Mwanangu kuluhiro ra kwako ridzakuhoza. Enda na dheri ukale muzima na mashakago gadzagoma.”   </div><div class='p'> <span class="verse" id="V35">35&#160;</span>Bai Jesu arihokala ananena gaga, poo at'u kula nyumbani kwa Jairo, makimwamba Jairo, “Ye musichanao be adzamarigizika, kwa vizho k'avimala umubudzye kaheri ye mwalimu.”   </div><div class='p'> <span class="verse" id="V36">36&#160;</span>Jesu hatha k'agatiire shuhuli go maronena o at'u, ela wamwamba Jairo, “Tha usogohe bewe, kuluhira thuwe.”   </div><div class='p'> <span class="verse" id="V37">37&#160;</span>Bai arihokala anenda kuko kwa Jairo, akiakahaza at'u masimuthuwe asihokala P'et'ero, Jakobu na Johana nduguye ye Jakobu.   <span class="verse" id="V38">38&#160;</span>Marihofika nyumbani kwa Jairo, makwendathekeza ha thele at'u mariokala manapiga k'ululu na kurira zhomu zhenye.   <span class="verse" id="V39">39&#160;</span><a href="#FN5" class="notemark"><span class="popup">5:39 Joh 11:11-13</span></a>Jesu achangira mo ndani, akiambira o at'u, “Mbona munapiga k'ululu na kurira? Ye muhoho k'afwere bule, arere thu.”   <span class="verse" id="V40">40&#160;</span>O at'u kusikira vizho makimutseka. Bai Jesu akiambira o at'u osi mambole ko ndze, akiahala o azhazi a ye muhoho na o anafundzie ahahu na achenda mo chumbani arimokala ye muhoho.   <span class="verse" id="V41">41&#160;</span><a href="#FN6" class="notemark"><span class="popup">5:41 1:31; 9:27</span></a>Jesu akimugwira mukono ye muhoho akimwamba, <span class='tl'>“Talitha Koum.”</span> Ambazho manaye ni, “Musichana, nakwambira uka!”   <span class="verse" id="V42">42&#160;</span>Haho henye ye musichana arekala adzafwa akiungarara na akikwatya kunenda (iye were ni muhoho wa miaka kumi na miri). Bai o at'u marihoona zho vidzizhokala, machangalala zhomu.   <span class="verse" id="V43">43&#160;</span><a href="#FN7" class="notemark"><span class="popup">5:43 7:36</span></a>Bai Jesu akiakokot'era zhomu, masimwambire mut'u. Gonya akiambira mamup'e ut'u wa kurya.   </div><ul class='tnav'>
<li><a href='index.htm'>Mariko</a></li>
<li><a href='MRK04.htm'>&lt;</a></li>
<li><a href='MRK.htm'>5</a></li>
<li><a href='MRK06.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V7">5:7</a>
<span class="xo">5:7 </span><span class="xt">3:11</span></p>
<p class="x" id="FN2"><span class="notemark"></span><a class="notebackref" href="#V25">5:25</a>
<span class="xo">5:25 </span><span class="xt">Alaw 15:25-27</span></p>
<p class="x" id="FN3"><span class="notemark"></span><a class="notebackref" href="#V27">5:27-29</a>
<span class="xo">5:27 </span><span class="xt">Math' 9:20</span></p>
<p class="x" id="FN4"><span class="notemark"></span><a class="notebackref" href="#V34">5:34</a>
<span class="xo">5:34 </span><span class="xt">Math' 9:22</span></p>
<p class="x" id="FN5"><span class="notemark"></span><a class="notebackref" href="#V39">5:39</a>
<span class="xo">5:39 </span><span class="xt">Joh 11:11-13</span></p>
<p class="x" id="FN6"><span class="notemark"></span><a class="notebackref" href="#V41">5:41</a>
<span class="xo">5:41 </span><span class="xt">1:31; 9:27</span></p>
<p class="x" id="FN7"><span class="notemark"></span><a class="notebackref" href="#V43">5:43</a>
<span class="xo">5:43 </span><span class="xt">7:36</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
