<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 7</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>Jesu anahoza muhumiki wa mubomu wa jeshi </div> <div class='r'>Math'ayo 8:5-13; Johana 4:43-54  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">7:1 Math' 7:28</span></a>Bai Jesu arihogonya kunena maut'u gago arigokala anaambira at'u, wauka na achenda Kaperinaumu.   <span class="verse" id="V2">2&#160;</span>Vikara kuko Kaperinaumu kwere kuna mubomu mumwenga wa jeshi ra Kirumi, ariyekala na muhumiki amuhendzaye jeri-jeri. Bai muhumiki yuyu were ni mukongo hatha k'amanyikana kuthia.   <span class="verse" id="V3">3&#160;</span>K'uzhona zho yuyahu mubomu wa jeshi arihosikira uv̱oro wa Jesu, wahuma athumia a Kiyahudi mende makamwambe adze amuhoze ye muhumiki.   <span class="verse" id="V4">4&#160;</span>Bai marihofika kwa Jesu, mamusitira makiamba, “Mut'u yuyu ana hachi ya uwe umwavize,   <span class="verse" id="V5">5&#160;</span>mana anaahendza o at'u ehu na kidza nde ariyehuakira Sinagogi rehu.”   <span class="verse" id="V6">6&#160;</span>Kwa vizho Jesu achenda hamwenga nao. Ela arihofika hehi na yo nyumba, ye mubomu wa jeshi akihuma asenae makamwambe Jesu vivi, “Bwana, usidzibudzye bule, mana mimi siv̱irya kukala uwe udze wangire nyumbani mwangu,   <span class="verse" id="V7">7&#160;</span>ndosa sidzire kwako mimi mwenye. Ela nena neno na muhumiki wangu andahola.   <span class="verse" id="V8">8&#160;</span>Kwani mimi nami naikwa ts'ini za abomu angu, kidza nina shikari mario ts'ini zangu. Nikimwamba mumwenga, ‘Enda hat'u hasiku,’ anenda. Na yoyosi nindiyemwamba ‘Ndzo,’ anadza. Nikimwamba muhumiki wangu ‘Henda ut'u usiku,’ anauhenda.”   </div><div class='p'> <span class="verse" id="V9">9&#160;</span>Jesu arihosikira maneno gago wangalazwa ni ye mut'u, na akigalukira ro kundi ra at'u mariokala manenda osi, akiamba, “Ninamwambira kukala sidzangwe kuona mut'u mwenye kuluhiro dza riri hatha kahi za ts'i ya Iziraeli.”   </div><div class='p'> <span class="verse" id="V10">10&#160;</span>Bai aryahu at'u mario were madzahumwa mauya ko nyumbani na machendamuthekeza ye muhumiki k'ana ut'u.   </div><div class='s'>Jesu anafufula muthana wa mwanamuche gungu </div> <div class='p'> <span class="verse" id="V11">11&#160;</span>K'avitoere, Jesu achenda kahi za mudzi uifwao Naini, iye hamwenga na anafundzie na kundi bomu ra at'u.   <span class="verse" id="V12">12&#160;</span><a href="#FN2" class="notemark"><span class="popup">7:12 1 Athaw 17:17</span></a>Bai marihofika hehi na wo muv̱irya wa wo mudzi lola makithunganana na at'u mario were madzatsukula maithi. Mut'u yuyu were wazhalwa iye thu, na mameye were ni gungu. Bai kundi bomu ra at'u kula kahi za wo mudzi were ri hamwenga na yuyahu mwanamuche.   <span class="verse" id="V13">13&#160;</span>Bwana Jesu arihomona ye mameye ye mufwa, moyowe wamutika madzi na akimwamba, “Usirire m'ama.”   <span class="verse" id="V14">14&#160;</span>Gonya akigasongerera garyahu machera na akigagut'a na aryahu at'u mario were madzagatsukula makiima thii. Jesu akiamba, “We muthana hedu ungarara!”   <span class="verse" id="V15">15&#160;</span><a href="#FN3" class="notemark"><span class="popup">7:15 1 Athaw 17:22-23</span></a>Lola ye mufwa waungarara na akikeresi na akikwatya kunena, bai Jesu akimuhala na akimulazha kwa mameye.   </div><div class='p'> <span class="verse" id="V16">16&#160;</span><a href="#FN4" class="notemark"><span class="popup">7:16 1:68; 19:44; Nabii: Math' 16:14; 21:11, 46; 26:68; Mar 6:15; 8:28; 14:65; Luk 7:39; 9:8, 19; 22:64; 24:19; Joh 4:19; 6:14; 7:40; 9:17</span></a>Kuona vizho o at'u osini mariokala haho madzalwa ni woga na makimulika Mulungu na kuamba, “Nabii mubomu adzafwambolera.” Kidza makiamba, “Mulungu adzire aokola at'ue.”   </div><div class='p'> <span class="verse" id="V17">17&#160;</span>Bai uv̱oro uu dzulu za Jesu watsamuka kahi za ts'i yosi ya Judea, na hatha kungine-kungine.   </div><div class='s'>Johana Mubat'izaji anaahuma anafundzie kwa Jesu </div> <div class='r'>Math'ayo 11:1-6  </div><div class='p'> <span class="verse" id="V18">18&#160;</span>Bai Johana achambirwa ni o anafundzie dzulu za maut'u gaga gosi. Ndo akiiha anafundzie airi   <span class="verse" id="V19">19&#160;</span>na akiahuma mende makamuze ye Bwana Jesu chamba nde iye aambwaye andakudza hedu seye matharize mungine.   <span class="verse" id="V20">20&#160;</span>Bai aryahu ahumwi marihofika kwa Jesu maamba, “Johana Mubat'izaji adzahuhuma hudze hukuze, chamba ndiwe ye mut'u aambwaye andakudza hedu siwe hutharize mungine?”   </div><div class='p'> <span class="verse" id="V21">21&#160;</span>Na lola wakathi uwo wenye Jesu were anahoza at'u anji mariokala ni akongo manalumwa, na kidza wahoza anji mario were mana p'ep'o. Jesu vizho waahendya at'u anji mario were ni vipofu madime kuona.   <span class="verse" id="V22">22&#160;</span><a href="#FN5" class="notemark"><span class="popup">7:22 4:18-19; Math' 11:5</span></a>Kwa vizho akiadzigidzya o at'u mariokala madzahumwa ni Johana akiamba, “Uyani na mukamwambire Johana garyahu mudzigogaona na kugasikira, kwamba, vipofu manaona, virema manazhogat'o, at'u enye mahana manahozwa, enye masikiro ga makoto manasikira, nyufu zinafufulwa na Uv̱oro Udzo unaambirizwa at'u mario ni akiya.   <span class="verse" id="V23">23&#160;</span>Baha mut'u yuyahu ambaye mahendo gangu kwakwe k'agandakala kikwazo.”   </div><div class='s'>Jesu ananena dzulu za Johana </div> <div class='r'>Math'ayo 11:7-19  </div><div class='p'> <span class="verse" id="V24">24&#160;</span>Bai bada ya aryahu at'u mario were madzahumwa ni Johana kuuka, Jesu wakwatya kunena na riryahu kundi ra at'u dzulu za ye Johana, akiamba, “Harya murihokwenda nyika, were mudzakwendalolani? Vidze were mudzakwendalola nyasi zifuswazo ni p'eho?   <span class="verse" id="V25">25&#160;</span>Bai ikikala si vizho vikara were mudzakwendalolani? Hedu were munalola mut'u adziyevwala nguwo mbidzo? Hatha bule! Mana at'u mavwalao nguwo za gali na kuishi maisha ga dzulu makala kahi za madzumba ga athawali.   <span class="verse" id="V26">26&#160;</span>Vikara nambirani were mudzakwendalolani? Were mudzakwendalola nabii? Ee, ni jeri, namwambira kamare iye adzakira nabii, iye wahumwa ni Mulungu adze anene dzulu za ye Masihi.   <span class="verse" id="V27">27&#160;</span><a href="#FN6" class="notemark"><span class="popup">7:27 Mala 3:1; Kumbo 23:20; Mar 1:2; Luk 1:76</span></a>Iye nde ariye Maoro gaorwa dzuluze kuamba, ‘Lola ninahuma mujumbe wangu mberezo, andiyekutengezera ngirayo kimbere.’   <span class="verse" id="V28">28&#160;</span>Kunena wo ujeri, kahi za anadamu osi be k'akuna mut'u ariye ni mubomu kuriko Johana. Ela bai iye mut'u ariye nde muthithe kamare kahi za uthawali wa Mulungu be ni mubomu hatha kuriko iye Johana.”   </div><div class='p'> <span class="verse" id="V29">29&#160;</span><a href="#FN7" class="notemark"><span class="popup">7:29-30 Math' 21:32</span></a><a href="#FN8" class="notemark"><span class="popup">7:29 3:7, 12</span></a>“Lola o at'u osini na hatha o athozi a kodi mamusikira Johana. Na ao bai ni aryahu ambao makubali kukala yo ngira ya Mulungu ni jeri, kwa kukala were mabat'izwa ni Johana.   <span class="verse" id="V30">30&#160;</span>Ela o Mafarisayo na alimu a Sheria makahala mupango ario Mulungu waapangira na makikahala kubat'izwa ni Johana.”   </div><div class='p'> <span class="verse" id="V31">31&#160;</span>Jesu akienderera kunena akiamba, “Ano at'u a siku zino hatha be ndaahalanisha na noni? Hatha madzahalana na noni ano?   <span class="verse" id="V32">32&#160;</span>At'u aa madzahalana na ahoho mario makeresi sokoni manazaziga. Kundi mwenga nikurambira ro ringine vivi, ‘Hudzamupigira kivoti, nanwi k'amuvinire; Hudzamuimbira wira wa hanga, nanwi k'amuririre.’   <span class="verse" id="V33">33&#160;</span><a href="#FN9" class="notemark"><span class="popup">7:33-34 Math' 9:14; Mar 2:18; Luk 5:33</span></a><a href="#FN10" class="notemark"><span class="popup">7:33 1:15</span></a>Mana Johana Mubat'izaji arihokudza, mut'u iye wakala k'arya hedu hatha kunwa divai, ela ko mukiamba, ‘Ana p'ep'o.’   <span class="verse" id="V34">34&#160;</span><a href="#FN11" class="notemark"><span class="popup">7:34 Math' 9:10</span></a>Mwana wa Mudamu arihokudza na akikala anarya na kunwa, mukiamba, ‘Muloleni adzatona, kidza ni murevi, na anapatana na athozi a kodi na hatha at'u enye dambi.’   <span class="verse" id="V35">35&#160;</span>Ela bai ulachu wa Mulungu unamanyikana kala ni wa jeri kukirira kwa osi mario manaukuluhira.”   </div><div class='s'>Jesu anenda mudzini kwa Simoni Mufarisayo </div> <div class='p'> <span class="verse" id="V36">36&#160;</span><a href="#FN12" class="notemark"><span class="popup">7:36 11:37</span></a>Vikara mut'u mumwenga ariye were ni Farisayo wamusunga Jesu ende akarye chakurya ko kwakwe nyumbani. Bai Jesu achenda na achendakeresi ho chakuryani.   <span class="verse" id="V37">37&#160;</span><a href="#FN13" class="notemark"><span class="popup">7:37-38 Math' 26:6-7; Mar 14:3</span></a>Bai lola kahi za mudzi uwo were kunatoa mwanamuche ariyekala maishage ni ga dambi. Vikara arihosikira kukala Jesu a kuko kwa ye Farisayo anarya chakurya, wauka na achenda na ts'azi iriyotengezwa kula kwa iwe ra alabasita ya mafuha ga marashi.   <span class="verse" id="V38">38&#160;</span>Arihofika kuko, akiima hehi na Jesu kuno anarira, bai go matsozige gakidweka mo maguluni mwa Jesu. Ye mwanamuche akigahangusa na zo nyereze, akigadonera go maguluge kunyesa ishima, gonya akigamwagira go marashi.   </div><div class='p'> <span class="verse" id="V39">39&#160;</span><a href="#FN14" class="notemark"><span class="popup">7:39 7:16</span></a>Vikara yuyahu Farisayo ariyekala nde adzemusunga Jesu arihoona maut'u gago, akinena kimoyo-moyo akiamba, “Kala mut'u yuyu ni nabii jeri, akamanya kare, kala iye adziyemugut'a ni h'ani na kidza ni mut'u wa samupuli yani, akamanya kukala ni mudambi.”   <span class="verse" id="V40">40&#160;</span>Ndo Jesu akimwamba ye Farisayo akiamba, “Simoni, nina ut'u nimalao kukwambira.” Ye Farisayo akidzigidzya akiamba, “H'aya nambira mwalimu.”   <span class="verse" id="V41">41&#160;</span>Bai Jesu akiamba, “Kwereko at'u airi mario were manaiswa ni mut'u mumwenga ariyekala waakopesha. Mumwenga were anaiswa dinari<a href="#FN15" class="notemark">*<span class="popup">7:41 Dinari mwenga were ni p'esa iriyo na th'amani ya mariho ga siku ndzima.</span></a> magana matsano na ye mungine ye were anaiswa dinari mirongo mitsano.   <span class="verse" id="V42">42&#160;</span><a href="#FN16" class="notemark"><span class="popup">7:42 Math' 18:27</span></a>Vikara osini airi makishindwa ni kumuriha, mana were k'amana kit'u. Bai yuyahu ariyekala anaaisa akiona baha aasamehe. H'aya unaona ni h'ani kahi za o airi ariye andamuhendza ye ariyeasamehe zaidhi?”   <span class="verse" id="V43">43&#160;</span>Ye Simoni akidzigidzya akiamba, “Naona ni yuyahu ariyesamehewa dheni bomu.” Jesu akimwamba, “U mujeri.”   <span class="verse" id="V44">44&#160;</span><a href="#FN17" class="notemark"><span class="popup">7:44 Mwan 18:4; 1 T'imo 5:10</span></a>Bai Jesu akigaluka akimulola ye mwanamuche na akimwamba ye Simoni, “Unamona yuno mwanamuche? Nidzihokudza mumu mwako nyumbani k'unangizirire madzi ga kuoga magulu,<a href="#FN18" class="notemark">†<span class="popup">7:44 Ho kapindi kahi za ts'i ya Iziraeli at'u were sana-sana menda na magulu. Kwa vizho makalaho were madzazhoga muda mure, na mangiraho kahi za nyumba ya mut'u were suthi maoge magulu kuusa ro vumbi na wo uchafu wa maguluni.</span></a> ela yuno ye adzagalwanya magulu gangu na go matsozige gonya akagahangusa na zo nyereze.   <span class="verse" id="V45">45&#160;</span>Nidzihongira haha k'unikaribishire kwa kunidonera, ela yuno mwanamuche ye adzadonera magulu gangu hangu nidzihongirira haha.   <span class="verse" id="V46">46&#160;</span><a href="#FN19" class="notemark"><span class="popup">7:46 Zabu 23:5</span></a>Uwe k'unimwagirire mafuha ga kitswani, ela yuno ye adzagamwagira magulu gangu marashi.   <span class="verse" id="V47">47&#160;</span>Kwa ut'u uu bai, namala nikwambe vivi, gago mahendzo ga kwakwe mabomu, be vinanyesa kamare kukala zo dambize nyinji zidzasamehewa. Ela mut'u ariye adzasamehewa dambi ch'ach'e nde mwenye hendzo thithe.”   <span class="verse" id="V48">48&#160;</span><a href="#FN20" class="notemark"><span class="popup">7:48 5:20; Math' 9:2; Mar 2:5</span></a>Gonya Jesu akimwamba ye mwanamuche, “M'ama dambizo zidzasamehewa.”   <span class="verse" id="V49">49&#160;</span>K'uzhona zho aryahu ajeni angine mario were ma ho chakuryani makikwatya kuuzana-uzana na kuamba, “Ni h'ani yuno ariye anasamehe hatha dambi?”   </div><div class='p'> <span class="verse" id="V50">50&#160;</span><a href="#FN21" class="notemark"><span class="popup">7:50 Math' 9:22</span></a>Na Jesu akimwamba ye mwanamuche, “Kuluhiro ra kwako ridzakwakola, h'aya enda na dheri.”   </div><ul class='tnav'>
<li><a href='index.htm'>Luka</a></li>
<li><a href='LUK06.htm'>&lt;</a></li>
<li><a href='LUK.htm'>7</a></li>
<li><a href='LUK08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">7:1</a>
<span class="xo">7:1 </span><span class="xt">Math' 7:28</span></p>
<p class="x" id="FN2"><span class="notemark"></span><a class="notebackref" href="#V12">7:12</a>
<span class="xo">7:12 </span><span class="xt">1 Athaw 17:17</span></p>
<p class="x" id="FN3"><span class="notemark"></span><a class="notebackref" href="#V15">7:15</a>
<span class="xo">7:15 </span><span class="xt">1 Athaw 17:22-23</span></p>
<p class="f" id="FN4"><span class="notemark"></span><a class="notebackref" href="#V16">7:16</a>
<span class="fr">7:16 </span><span class="ft">1:68; 19:44; Nabii: Math' 16:14; 21:11, 46; 26:68; Mar 6:15; 8:28; 14:65; Luk 7:39; 9:8, 19; 22:64; 24:19; Joh 4:19; 6:14; 7:40; 9:17</span></p>
<p class="x" id="FN5"><span class="notemark"></span><a class="notebackref" href="#V22">7:22</a>
<span class="xo">7:22 </span><span class="xt">4:18-19; Math' 11:5</span></p>
<p class="x" id="FN6"><span class="notemark"></span><a class="notebackref" href="#V27">7:27</a>
<span class="xo">7:27 </span><span class="xt">Mala 3:1; Kumbo 23:20; Mar 1:2; Luk 1:76</span></p>
<p class="x" id="FN7"><span class="notemark"></span><a class="notebackref" href="#V29">7:29</a>
<span class="xo">7:29-30 </span><span class="xt">Math' 21:32</span></p>
<p class="x" id="FN8"><span class="notemark"></span><a class="notebackref" href="#V29">7:29</a>
<span class="xo">7:29 </span><span class="xt">3:7, 12</span></p>
<p class="x" id="FN9"><span class="notemark"></span><a class="notebackref" href="#V33">7:33</a>
<span class="xo">7:33-34 </span><span class="xt">Math' 9:14; Mar 2:18; Luk 5:33</span></p>
<p class="x" id="FN10"><span class="notemark"></span><a class="notebackref" href="#V33">7:33</a>
<span class="xo">7:33 </span><span class="xt">1:15</span></p>
<p class="x" id="FN11"><span class="notemark"></span><a class="notebackref" href="#V34">7:34</a>
<span class="xo">7:34 </span><span class="xt">Math' 9:10</span></p>
<p class="x" id="FN12"><span class="notemark"></span><a class="notebackref" href="#V36">7:36</a>
<span class="xo">7:36 </span><span class="xt">11:37</span></p>
<p class="x" id="FN13"><span class="notemark"></span><a class="notebackref" href="#V37">7:37</a>
<span class="xo">7:37-38 </span><span class="xt">Math' 26:6-7; Mar 14:3</span></p>
<p class="x" id="FN14"><span class="notemark"></span><a class="notebackref" href="#V39">7:39</a>
<span class="xo">7:39 </span><span class="xt">7:16</span></p>
<p class="f" id="FN15"><span class="notemark">*</span><a class="notebackref" href="#V41">7:41</a>
<span class="fr">7:41 </span><span class="ft">Dinari mwenga were ni p'esa iriyo na th'amani ya mariho ga siku ndzima.</span></p>
<p class="x" id="FN16"><span class="notemark"></span><a class="notebackref" href="#V42">7:42</a>
<span class="xo">7:42 </span><span class="xt">Math' 18:27</span></p>
<p class="x" id="FN17"><span class="notemark"></span><a class="notebackref" href="#V44">7:44</a>
<span class="xo">7:44 </span><span class="xt">Mwan 18:4; 1 T'imo 5:10</span></p>
<p class="f" id="FN18"><span class="notemark">†</span><a class="notebackref" href="#V44">7:44</a>
<span class="fr">7:44 </span><span class="ft">Ho kapindi kahi za ts'i ya Iziraeli at'u were sana-sana menda na magulu. Kwa vizho makalaho were madzazhoga muda mure, na mangiraho kahi za nyumba ya mut'u were suthi maoge magulu kuusa ro vumbi na wo uchafu wa maguluni.</span></p>
<p class="x" id="FN19"><span class="notemark"></span><a class="notebackref" href="#V46">7:46</a>
<span class="xo">7:46 </span><span class="xt">Zabu 23:5</span></p>
<p class="x" id="FN20"><span class="notemark"></span><a class="notebackref" href="#V48">7:48</a>
<span class="xo">7:48 </span><span class="xt">5:20; Math' 9:2; Mar 2:5</span></p>
<p class="x" id="FN21"><span class="notemark"></span><a class="notebackref" href="#V50">7:50</a>
<span class="xo">7:50 </span><span class="xt">Math' 9:22</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
