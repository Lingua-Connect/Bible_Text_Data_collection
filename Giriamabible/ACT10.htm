<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Mahendo 10</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Mahendo</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="main">
 
<div class='chapterlabel' id="V0"> 10</div><div class='s'>Korinelio anamulagiziza P'et'ero adze </div> <div class='p'> <span class="verse" id="V1">1&#160;</span><a href="#FN1" class="notemark"><span class="popup">10:1-8 10:30-33</span></a><a href="#FN2" class="notemark"><span class="popup">10:1-2 27:1, 3; Luk 7:2, 5</span></a>Bai kwere kuna mut'u mumwenga ko Kaisaria ariyeifwa Korinelio. Korinelio were ni mubomu kahi za kikosi cha shikari kiifwacho “Kikosi cha Kiitaliani.”   <span class="verse" id="V2">2&#160;</span>Mut'u yuyu hamwenga na adamue were madzambozera kwa Mulungu na kidza were manathuwa dini t'ot'ot'o. Mara nyinji, Korinelio wakala akiap'a vit'u akiya a Kiyahudi na kidza were siku zosini anamuvoya Mulungu.   <span class="verse" id="V3">3&#160;</span>K'uzhona zho siku mwenga murongo wa here saa chenda za mutsana akiona maono. Bai kahi za go maono akiona lwazu-lwazu malaika wa Mulungu. Malaika yuyu wamudzirira na akimwamba, “Korinelio!”   <span class="verse" id="V4">4&#160;</span>Korinelio akimuthema dzitso ye malaika kuno athele woga. Akiuza akiamba, “Vidze ni noni Bwana?” Ye malaika akimudzigidzya akiamba, “Mulungu wasikira mavoyogo na akihokera sadakazo uap'azo akiya.   <span class="verse" id="V5">5&#160;</span>Vikara vivi kare huma at'u mende ko Jopa na madze na mwanamulume mumwenga aifwaye Simoni ambaye dzinare ringine ni P'et'ero.   <span class="verse" id="V6">6&#160;</span>Mut'u yuyu ni mujeni wa Simoni, yuyahu fundhi wa k'ingo ariye nyumbaye i k'anda-k'anda za bahari.”   </div><div class='p'> <span class="verse" id="V7">7&#160;</span>Bai yuyahu malaika ariyenena naye arihouka, Korinelio waaiha airi kahi za o ahumikie na akiiha mumwenga kahi za aryahu shikari mamurindao. Shikari yuyu were anamwagoha Mulungu.   <span class="verse" id="V8">8&#160;</span>Korinelio akiadondolera zhosi virizhokala vidzahendeka gonya akiahuma ko Jopa.   </div><div class='p'> <span class="verse" id="V9">9&#160;</span>Bai siku ya hiriye marihokala madzafika hehi na wo mudzi murongo wa dzuwa ra vitswani vivi, P'et'ero naye kuryahu, wakwera dzulu za nyumba kwendavoya.   <span class="verse" id="V10">10&#160;</span>K'uzhona zho akigwirwa ni ndzala na akikala anahendza ut'u wowosi wa kurya. Bai kirihokala kiryahu chakurya kinahikirwahikirwa ye P'et'ero wagwirwa ni fingifingi na akiona maono.   <span class="verse" id="V11">11&#160;</span><a href="#FN3" class="notemark"><span class="popup">10:11 7:56</span></a>Waona ko mulunguni kudzagunuka na kunathima kit'u here nguwo bomu. Nacho kit'u kicho were kidzagwirwa yo mitsa mine na kinathinywa ho ts'i.   <span class="verse" id="V12">12&#160;</span><a href="#FN4" class="notemark"><span class="popup">10:12-14 Alaw 11:1-47; Izik 4:14</span></a>Ndani za cho kit'u mwere muna kila samupuli ya nyama a magulu mane, nyama mahambalao ts'i na unyama wa kubururuka.   <span class="verse" id="V13">13&#160;</span>Gonya kukimbola sauthi ikimwamba, “Ungarara P'et'ero. H'aya, tsindza urye!”   </div><div class='p'> <span class="verse" id="V14">14&#160;</span>Kusikira vizho P'et'ero akidzigidzya akiamba, “Hatha, k'avindakala bule Bwana, mut'u mimi sidzangwe kurya kit'u chochosi kiricho kulengana na sheria ya Kiyahudi ni kikolo.”   <span class="verse" id="V15">15&#160;</span><a href="#FN5" class="notemark"><span class="popup">10:15 Mar 7:15, 19</span></a>Bai yo sauthi ikinena naye k'ana ya hiri ikiamba, “Kit'u chochosi kidzichotsuswa ni Mulungu, usichambe ni kikolo.”   <span class="verse" id="V16">16&#160;</span>Bai ut'u uu wakala hatha k'ana t'ahu, gonya riryahu riguwo rikiujwa ko mulunguni.   </div><div class='p'> <span class="verse" id="V17">17&#160;</span>K'uzhona zho P'et'ero arihokala achere kudangana-dangana dzulu za mana ya go maono, lola aryahu anaalume mariokala madzahumwa ni Korinelio poo! Kwani were madzauza-uza hatha makafika ho nyumba ya Simoni iriho, na were maimire ho muryangoni.   <span class="verse" id="V18">18&#160;</span>Bai makibisha na makiuza chamba ye Simoni ariye anaifwa P'et'ero akala haho.   </div><div class='p'> <span class="verse" id="V19">19&#160;</span><a href="#FN6" class="notemark"><span class="popup">10:19 11:12; 13:2, 4; 15:28; 16:6; 20:22-23; 21:4, 11</span></a>P'et'ero kuno ye, arihokala achere kuririkana dzulu za go maono, ye Roho akimwamba, “Simoni, lola sio at'u ahahu manakumala.   <span class="verse" id="V20">20&#160;</span>H'aya, uka bai utharamuke ko ts'ini, na usihende kisoi kwenda nao, mana nidzaahuma mimi ao.”   </div><div class='p'> <span class="verse" id="V21">21&#160;</span>Kwa vizho P'et'ero akitharamuka na achendaambira o anaalume vivi, “Mimi ni iye mut'u mumumalaye. H'aya, ni ut'u wani udziwomureha?”   <span class="verse" id="V22">22&#160;</span>O anaalume makidzigidzya makiamba, “At'u siswi fudzambola kwa Korinelio, ariye ni mubomu wa shikari. Mut'u iye ni muhachi na anamwagoha Mulungu na kidza anaishimiwa zha nguma ni o Ayahudi osi. Bai iye waambwa ni malaika mueri kukala ahume at'u madze makwihe wende ko nyumbani kwakwe asikire go undigomwambira.”   <span class="verse" id="V23">23&#160;</span><a href="#FN7" class="notemark"><span class="popup">10:23 10:45; 11:12</span></a>Bai P'et'ero akiakaribisha mangire mo nyumbani na akiap'a ndazi.  </div><div class='s'>P'et'ero anenda kwa Korinelio </div> <div class='p'>Siku ya hiriye P'et'ero wadziondzola-ondzola na achenda na aryahu at'u. Ndugu angine kula Jopa nao makwenda pia.   <span class="verse" id="V24">24&#160;</span>K'uzhona zho siku ya hiriye makifika Kaisaria. Naye Korinelio were anaathariza. Korinelio wakala adzaaiha hamwenga o amanyie, na o asenae a kurya na kuusa.   <span class="verse" id="V25">25&#160;</span><a href="#FN8" class="notemark"><span class="popup">10:25-26 14:13-15; Ugun 19:10</span></a>Vikara P'et'ero arihokala anangira mo nyumbani, ye Korinelio wamudhana na akimupigira mavindi kumuvoya.   <span class="verse" id="V26">26&#160;</span>Ela P'et'ero akimwamba, “Hedu ungarara! Mimi ni mwanadamu thu.”   </div><div class='p'> <span class="verse" id="V27">27&#160;</span>Bai P'et'ero achangira mo ndani kuno ananena na ye Korinelio. Mumo ndani akithekeza mu thele at'u.   <span class="verse" id="V28">28&#160;</span><a href="#FN9" class="notemark"><span class="popup">10:28 10:15; Agal 2:12</span></a>P'et'ero akiamba, “Ninwi enye munamanya kukala Sheria yehu siswi Ayahudi k'aihuruhusu kugwirana na mut'u ariye si Muyahudi, hedu hatha kumutsemberera. Ela bai Mulungu adzananyesa kukala nisiambe mut'u yoyosi ni mukolo here sheria yehu iambazho.   <span class="verse" id="V29">29&#160;</span>Ndosa nirihoifwa sikahalire, nidzire. Vikara namala niuze, were munanihirani?”   </div><div class='p'> <span class="verse" id="V30">30&#160;</span><a href="#FN10" class="notemark"><span class="popup">10:30-33 10:1-8</span></a><a href="#FN11" class="notemark"><span class="popup">10:30 1:10; Luk 24:4</span></a>Korinelio akidzigidzya akiamba, “Mut'u mimi, dzuzi kusinda dzuzi saa dza zizi nakala ni nyumbani mwangu navoya, naro dzuwa rere ridzahunduka. Na lola poo, mut'u ariyekala adzavala nguwo za kumetha-metha akidzaima mbere zangu   <span class="verse" id="V31">31&#160;</span>akiamba, ‘Korinelio! Go mavoyogo gadzasikirwa ni Mulungu na zho vit'u up'azho akiya adzavikumbukira.   <span class="verse" id="V32">32&#160;</span><a href="#FN12" class="notemark"><span class="popup">10:32 9:43</span></a>Bai huma at'u mende ko Jopa makamwihe ye Simoni, aifwaye P'et'ero. Mut'u iye ni mujeni wa Simoni yuyahu fundhi wa k'ingo ambaye anatoa k'anda-k'anda za bahari.’   <span class="verse" id="V33">33&#160;</span>K'uzhona zho haho henye, nikihuma at'u madze kwako mara mwenga, nawe bai udzahendat'o kudza. H'aya bai, vivi hosi fu haha mbere za Mulungu husikire gosini ambago walagizwa ni Bwana ufwambire.”   </div><div class='p'> <span class="verse" id="V34">34&#160;</span><a href="#FN13" class="notemark"><span class="popup">10:34 Arum 2:11; Jako 2:1</span></a>Ndo P'et'ero akikwatya kunena akiamba, “Vivi be dzamanya jeri kukala Mulungu k'ana upendheleo.   <span class="verse" id="V35">35&#160;</span><a href="#FN14" class="notemark"><span class="popup">10:35 Joh 9:31</span></a>Ela iye anahokera at'u osi kula kahi za kila lukolo ambao manamwagoha iye na manahenda go gav̱iryago.   <span class="verse" id="V36">36&#160;</span><a href="#FN15" class="notemark"><span class="popup">10:36 Isa 52:7; Arum 3:25-26; 5:1; 2 Akor 5:18; Akol 1:20; Ugun 19:16</span></a>Bai uu ndo uv̱oro ambawo ye Mulungu wauhuma kwa at'u a Iziraeli, naye wauhuma ili aambire Uv̱oro Udzo wa dheri kukirira kwa Jesu Masihi ariye ni Bwana wa at'u osi.   <span class="verse" id="V37">37&#160;</span>Ninwi munamanya go garigokala kahi za Judea ndzima, na maut'u gago gaandza Galilaya bada ya uryahu ubat'izo uriwohubiriwa ni Johana.   <span class="verse" id="V38">38&#160;</span><a href="#FN16" class="notemark"><span class="popup">10:38 Luk 4:18; 13:16; Joh 3:2</span></a>Nanwi munamanya viryahu ambazho ye Mulungu wamudzaza Roho Mweri na akimudzaza nguvu ye Jesu wa Nazareth'i. Naye Jesu bai wakwenda kuno na kuno kuhenda madzo, na kuahoza o at'u osi mariokala ma ts'ini za nguvu za Shethani. Jesu wahenda vivi kwa kukala ye Mulungu were a hamwenga naye.   </div><div class='p'> <span class="verse" id="V39">39&#160;</span><a href="#FN17" class="notemark"><span class="popup">10:39-40 3:15</span></a>“Na siswi bai fu mashahidhi a garyahu maut'u gosi arigogahenda kahi za ts'i ya Ayahudi na kahi za Jerusalemu. At'u ao mamwalaga kwa kumukot'a misumari musalabani.   <span class="verse" id="V40">40&#160;</span>Ela Mulungu akimufufula siku ya hahu na akimuhendya aonekane.   <span class="verse" id="V41">41&#160;</span><a href="#FN18" class="notemark"><span class="popup">10:41 1:4; Luk 24:30-31, 41-43; Joh 21:12-13</span></a>Naye k'aonewerwe ni at'u osi bule, ela waonewa ni aryahu mashahidhi mario were matsagulwa kare kimbere ni Mulungu, nao ndo siswi furiorya na kunwa naye bada ya kufufuka kula kifwani.   <span class="verse" id="V42">42&#160;</span><a href="#FN19" class="notemark"><span class="popup">10:42 17:31; Arum 14:9; 2 T'imo 4:1; 1 P'et 4:5</span></a>Iye wahulagiza fuahubiri o at'u na fwamboze ushahidhi kukala iye Jesu nde ariyetsagulwa ni Mulungu akale jaji wa ao mario moyo na ao mariofwa.   <span class="verse" id="V43">43&#160;</span><a href="#FN20" class="notemark"><span class="popup">10:43 13:38; Jere 31:34</span></a>Na ao manabii osi bai manamboza ushahidhi dzuluze, kukala kila mut'u amukuluhiraye iye, bai mut'u iye andasamehewa dambize kukirira na ro dzinare iye Jesu.”   </div><div class='p'> <span class="verse" id="V44">44&#160;</span><a href="#FN21" class="notemark"><span class="popup">10:44-46 2:4</span></a>Naye P'et'ero were k'adzatosa kunena maneno gaga, ye Roho Mweri akiadzaza, naye waadzaza osini mariokala madzausikira wo uv̱oro uwo.   <span class="verse" id="V45">45&#160;</span>Vikara aryahu Amasihia a Kiyahudi mariokala madzire na P'et'ero kula Jopa mangalala kuona cho kipawa cha Roho Mweri kidzahokerwa hatha ni at'u mario si Ayahudi.   <span class="verse" id="V46">46&#160;</span>Kwani maasikira mananena na luga<a href="#FN22" class="notemark">*<span class="popup">10:46 Zizi were ni luga ambazo mut'u anadimirwa kunena ni ye Roho Mweri. Zinadima zikakala ni luga za haha dhuniani hedu zikakala si za haha dhuniani.</span></a> nyingine na manamulika Mulungu.  </div><div class='p'>Ndo P'et'ero akiamba,   <span class="verse" id="V47">47&#160;</span><a href="#FN23" class="notemark"><span class="popup">10:47 8:36</span></a>“Vidze hana mut'u adimaye kuaziza at'u ano masibat'izwe na madzi? Kwani madzamuhokera ye Roho Mweri dza here siswi hurizhomuhokera.”   <span class="verse" id="V48">48&#160;</span><a href="#FN24" class="notemark"><span class="popup">10:48 19:5</span></a>Kwa vizho bai, P'et'ero akilagiza mabat'izwe kahi za dzina ra Jesu Masihi. Badaye o at'u makimuvoya P'et'ero akale kuko kwa siku za kuthala, naye akihenda vizho.   </div><ul class='tnav'>
<li><a href='index.htm'>Mahendo</a></li>
<li><a href='ACT09.htm'>&lt;</a></li>
<li><a href='ACT.htm'>10</a></li>
<li><a href='ACT11.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">10:1</a>
<span class="xo">10:1-8 </span><span class="xt">10:30-33</span></p>
<p class="x" id="FN2"><span class="notemark"></span><a class="notebackref" href="#V1">10:1</a>
<span class="xo">10:1-2 </span><span class="xt">27:1, 3; Luk 7:2, 5</span></p>
<p class="x" id="FN3"><span class="notemark"></span><a class="notebackref" href="#V11">10:11</a>
<span class="xo">10:11 </span><span class="xt">7:56</span></p>
<p class="x" id="FN4"><span class="notemark"></span><a class="notebackref" href="#V12">10:12</a>
<span class="xo">10:12-14 </span><span class="xt">Alaw 11:1-47; Izik 4:14</span></p>
<p class="x" id="FN5"><span class="notemark"></span><a class="notebackref" href="#V15">10:15</a>
<span class="xo">10:15 </span><span class="xt">Mar 7:15, 19</span></p>
<p class="x" id="FN6"><span class="notemark"></span><a class="notebackref" href="#V19">10:19</a>
<span class="xo">10:19 </span><span class="xt">11:12; 13:2, 4; 15:28; 16:6; 20:22-23; 21:4, 11</span></p>
<p class="x" id="FN7"><span class="notemark"></span><a class="notebackref" href="#V23">10:23</a>
<span class="xo">10:23 </span><span class="xt">10:45; 11:12</span></p>
<p class="x" id="FN8"><span class="notemark"></span><a class="notebackref" href="#V25">10:25</a>
<span class="xo">10:25-26 </span><span class="xt">14:13-15; Ugun 19:10</span></p>
<p class="x" id="FN9"><span class="notemark"></span><a class="notebackref" href="#V28">10:28</a>
<span class="xo">10:28 </span><span class="xt">10:15; Agal 2:12</span></p>
<p class="x" id="FN10"><span class="notemark"></span><a class="notebackref" href="#V30">10:30</a>
<span class="xo">10:30-33 </span><span class="xt">10:1-8</span></p>
<p class="x" id="FN11"><span class="notemark"></span><a class="notebackref" href="#V30">10:30</a>
<span class="xo">10:30 </span><span class="xt">1:10; Luk 24:4</span></p>
<p class="x" id="FN12"><span class="notemark"></span><a class="notebackref" href="#V32">10:32</a>
<span class="xo">10:32 </span><span class="xt">9:43</span></p>
<p class="x" id="FN13"><span class="notemark"></span><a class="notebackref" href="#V34">10:34</a>
<span class="xo">10:34 </span><span class="xt">Arum 2:11; Jako 2:1</span></p>
<p class="x" id="FN14"><span class="notemark"></span><a class="notebackref" href="#V35">10:35</a>
<span class="xo">10:35 </span><span class="xt">Joh 9:31</span></p>
<p class="x" id="FN15"><span class="notemark"></span><a class="notebackref" href="#V36">10:36</a>
<span class="xo">10:36 </span><span class="xt">Isa 52:7; Arum 3:25-26; 5:1; 2 Akor 5:18; Akol 1:20; Ugun 19:16</span></p>
<p class="x" id="FN16"><span class="notemark"></span><a class="notebackref" href="#V38">10:38</a>
<span class="xo">10:38 </span><span class="xt">Luk 4:18; 13:16; Joh 3:2</span></p>
<p class="x" id="FN17"><span class="notemark"></span><a class="notebackref" href="#V39">10:39</a>
<span class="xo">10:39-40 </span><span class="xt">3:15</span></p>
<p class="x" id="FN18"><span class="notemark"></span><a class="notebackref" href="#V41">10:41</a>
<span class="xo">10:41 </span><span class="xt">1:4; Luk 24:30-31, 41-43; Joh 21:12-13</span></p>
<p class="x" id="FN19"><span class="notemark"></span><a class="notebackref" href="#V42">10:42</a>
<span class="xo">10:42 </span><span class="xt">17:31; Arum 14:9; 2 T'imo 4:1; 1 P'et 4:5</span></p>
<p class="x" id="FN20"><span class="notemark"></span><a class="notebackref" href="#V43">10:43</a>
<span class="xo">10:43 </span><span class="xt">13:38; Jere 31:34</span></p>
<p class="x" id="FN21"><span class="notemark"></span><a class="notebackref" href="#V44">10:44</a>
<span class="xo">10:44-46 </span><span class="xt">2:4</span></p>
<p class="f" id="FN22"><span class="notemark">*</span><a class="notebackref" href="#V46">10:46</a>
<span class="fr">10:46 </span><span class="ft">Zizi were ni luga ambazo mut'u anadimirwa kunena ni ye Roho Mweri. Zinadima zikakala ni luga za haha dhuniani hedu zikakala si za haha dhuniani.</span></p>
<p class="x" id="FN23"><span class="notemark"></span><a class="notebackref" href="#V47">10:47</a>
<span class="xo">10:47 </span><span class="xt">8:36</span></p>
<p class="x" id="FN24"><span class="notemark"></span><a class="notebackref" href="#V48">10:48</a>
<span class="xo">10:48 </span><span class="xt">19:5</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
