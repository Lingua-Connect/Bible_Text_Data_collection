<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) Luka 6</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>Luka</a></li>
<li><a href='LUK05.htm'>&lt;</a></li>
<li><a href='LUK.htm'>6</a></li>
<li><a href='LUK07.htm'>&gt;</a></li>
</ul>
<div class="main">
 
<div class='chapterlabel' id="V0"> 6</div><div class='s'>Jesu anaadzigidzya Mafarisayo dzulu za Sabato </div> <div class='r'>Math'ayo 12:1-8; Mariko 2:23-28  </div><div class='p'> <span class="verse" id="V1">1&#160;</span><a href="#FN1" class="notemark"><span class="popup">6:1 Kumbu 23:24</span></a>Siku mwenga iriyokala ni siku ya Sabato, Jesu were anakira na anafundzie kahi za minda ya ngano. K'uzhona zho aryahu anafundzie makikwatya kuhuta go masuche ga yo ngano na kugahulula na kurya.   <span class="verse" id="V2">2&#160;</span><a href="#FN2" class="notemark"><span class="popup">6:2 Kumbo 20:8-10</span></a>Ela Mafarisayo angine marihoona vizho makiauza makiamba, “Mbona munahenda ut'u uriwo k'auhendwa siku ya Sabato?”   <span class="verse" id="V3">3&#160;</span><a href="#FN3" class="notemark"><span class="popup">6:3-4 1 Samw 21:2-7; Alaw 24:5-9</span></a>Jesu akiadzigidzya akiamba, “Muthawali Daudi wahendadze harya arihokala iye na o at'u ariokala nao mana ndzala? Hedu k'amudzavishoma?   <span class="verse" id="V4">4&#160;</span>Iye Daudi wangira kahi za nyumba ya Mulungu na akihala yo mikahe ya sadaka akiirya, gonya akiap'a aryahu andziye nao makirya, vingahokala kulingana na sheria, were ni alombi h'akiyao ndo madimao kuirya.”   <span class="verse" id="V5">5&#160;</span>Gonya Jesu akisindikiza na kuamba, “Bai ye Mwana wa Mudamu nde Bwana wa yo siku ya Sabato.”   </div><div class='s'>Jesu anahoza mut'u siku ya Sabato </div> <div class='r'>Math'ayo 12:9-14; Mariko 3:1-6  </div><div class='p'> <span class="verse" id="V6">6&#160;</span><a href="#FN4" class="notemark"><span class="popup">6:6-11 Mar 2:27-28</span></a>Badaye siku nyingine yenye ya Sabato, Jesu wakwenda kahi za sinagogi na akifundisha. Bai mumo sinagogini mwere muna mut'u ariyeholoza mukono wa kurya.   <span class="verse" id="V7">7&#160;</span>Na o Mafarisayo na alimu a Sheria, mere ma haho, nao were mamalacho ni chausa cha kumushithakira, kwa vizho makimulolera maone chamba andamuhoza kahi za yo siku ya Sabato, makamushithaki.   <span class="verse" id="V8">8&#160;</span>Ela Jesu akigamanya kare go maazo gao, bai akimwamba ye mut'u wa mukono wa kuholoza, “Ungarara udze uime haha kahikahi hedu.” Bai ye mut'u akiungarara akidzaima haho.   </div><div class='p'> <span class="verse" id="V9">9&#160;</span>Ndo Jesu akiauza akiamba, “Namala munambire, kisheria virizho karakara kuhendwa kahi za siku ya Sabato ni hizho? Vidze ni kuhenda madzo hedu mai? Vidze mut'u ni athizhe hedu ni alage?”   </div><div class='p'> <span class="verse" id="V10">10&#160;</span>Bai Jesu akialola osi, gonya akimwamba ye mut'u, “Goloza wo mukonowo hedu.” Ye mut'u akihenda vizho zhenye, naye wo mukonowe ukiuyat'o kamare.   </div><div class='p'> <span class="verse" id="V11">11&#160;</span><a href="#FN5" class="notemark"><span class="popup">6:11 Joh 5:16, 18</span></a>Ela o alimu a Sheria na o Mafarisayo marihosikira gago matsukirwa vii-vii, makiuzana o enye kwa enye na kuamba, “Yuno be fundamuhendadze?”   </div><div class='s'>Jesu anatsagula ahumwi kumi na airi </div> <div class='r'>Math'ayo 10:1-4; Mariko 3:13-19  </div><div class='p'> <span class="verse" id="V12">12&#160;</span><a href="#FN6" class="notemark"><span class="popup">6:12 5:16</span></a>Bai kahi za siku zizo, Jesu wauka na achenda kut'u mirimani achendavoya. Naye wachesa kumuvoya Mulungu kuko hatha ngh'aa.   <span class="verse" id="V13">13&#160;</span>Ndo kurihokala kudzacha akiaiha o anafundzie na akitsagula kumi na airi kahi zao na akiap'a dzina ra ahumwi.   <span class="verse" id="V14">14&#160;</span><a href="#FN7" class="notemark"><span class="popup">6:14-16 Mahe 1:13; Joh 1:40-44</span></a>Bai ao arioatsagula were ni Simoni ariye Jesu wamup'a dzina ra P'et'ero, na nduguye ariyeifwa Anderea. Angine were ni Jakobu, na Johana, na Filipu, na Bath'olomayo,   <span class="verse" id="V15">15&#160;</span>na Math'ayo, na T'omasi, na Jakobu mwana wa Alifayo, na Simoni ariyeifwa Muhehezi,   <span class="verse" id="V16">16&#160;</span>na Juda mwana wa Jakobu, na Juda Isikariote ambaye badaye wakudzamusaliti Jesu.   </div><div class='s'>Jesu anafundisha at'u na kuhoza akongo </div> <div class='r'>Math'ayo 4:23-25  </div><div class='p'> <span class="verse" id="V17">17&#160;</span>Badaye Jesu watharamuka hamwenga nao na achendaima hat'u hariho ha th'ambarare. Bai haho hakikala hadzakundzumanyika kundi bomu ra o anafundzie na at'u angine anji zhomu mario angine were madzambola Jerusalemu na sehemu nyingine zosi za Judea, na angine were madzambola p'wani za midzi ya Tiro na Sidoni.   <span class="verse" id="V18">18&#160;</span>At'u aa makudza kwamba mamusirikize Jesu na mahozwe makongo gao. Na ao mario were manabudzywa ni p'ep'o mahozwa.   <span class="verse" id="V19">19&#160;</span><a href="#FN8" class="notemark"><span class="popup">6:19 Math' 9:20</span></a>Na kidza o at'u osi majeza here madimazho mamugut'e Jesu, kwa kukala nguvu were zikambola ko kwakwe na kuhoza at'u osi.   </div><div class='s'>Baha ao </div> <div class='r'>Math'ayo 5:3-12  </div><div class='p'> <span class="verse" id="V20">20&#160;</span><a href="#FN9" class="notemark"><span class="popup">6:20-49 Math' 5–7</span></a><a href="#FN10" class="notemark"><span class="popup">6:20 Jako 2:5</span></a>Gonya Jesu akialola o anafundzie na akiamba,  </div><div class='q'>“Baha ninwi akiya,  </div><div class='q2'>mana wo uthawali wa Mulungu ni wenu.   </div><div class='q'> <span class="verse" id="V21">21&#160;</span><a href="#FN11" class="notemark"><span class="popup">6:21 Ugun 7:16-17; Jere 31:25; Zabu 126:5; Isa 61:3</span></a>Baha ninwi murio vivi kare muna ndzala,  </div><div class='q2'>mana mundakushwa.  </div><div class='q'>Baha ninwi murio vivi kare munarira,  </div><div class='q2'>mana mundatseka.   </div><div class='q'> <span class="verse" id="V22">22&#160;</span><a href="#FN12" class="notemark"><span class="popup">6:22 Math' 5:11; Joh 16:2; Mahe 5:41; 1 P'et 4:14</span></a>Baha ninwi, at'u makimumena na kumuthenga-thenga  </div><div class='q2'>na kumuhukana na kumukahala here at'u ai,  </div><div class='q2'>kwa ut'u wa ye Mwana wa Mudamu.   </div><div class='p'> <span class="verse" id="V23">23&#160;</span><a href="#FN13" class="notemark"><span class="popup">6:23 Math' 5:12</span></a>“Bai maut'u gago gandihomudzirira be hendani raha na muguluke-guluke na raha, kwa kukala zawadi yenu ni bomu kuko mulunguni. Mana vizho ndo o akare enu marizhoahendera o manabii ho kapindi.   </div><div class='q'> <span class="verse" id="V24">24&#160;</span><a href="#FN14" class="notemark"><span class="popup">6:24 Math' 19:23-24; Jako 5:1</span></a>Ela shauri yenu ninwi murio ashaha,  </div><div class='q2'>mana mundakala mwarya raha yenu kare.   </div><div class='q'> <span class="verse" id="V25">25&#160;</span><a href="#FN15" class="notemark"><span class="popup">6:25 1 Akor 4:8</span></a>Shauri yenu ninwi murio vivi mukusi,  </div><div class='q2'>mana mundasikira ndzala.  </div><div class='q'>Shauri yenu ninwi murio vivi munapiga kw'akw'a,  </div><div class='q2'>mana mundapiga yapiyowe na kurira.   </div><div class='q'> <span class="verse" id="V26">26&#160;</span><a href="#FN16" class="notemark"><span class="popup">6:26 Jako 4:4; Jere 5:31</span></a>Shauri yenu, o at'u osi makimbola na kunena madzo-madzo dzulu zenu,  </div><div class='q2'>mana o akare ao pia manena madzo-madzo dzulu za o manabii a ulongo.”   </div><div class='s'>Kuahendza mahadhui </div> <div class='r'>Math'ayo 5:38-48  </div><div class='p'> <span class="verse" id="V27">27&#160;</span>Jesu akienderera kunena akiamba, “Ela namwambira vivi ninwi murio munasirikiza, ahendzeni mahadhui enu, kidza ahendereni madzo aryahu mario madzamumena.   <span class="verse" id="V28">28&#160;</span>Avoyereni madzo ao mario manamuvoyera mai, na o mario manamuhendera mai, avoyereni.   <span class="verse" id="V29">29&#160;</span><a href="#FN17" class="notemark"><span class="popup">6:29 Arum 12:17; 1 Akor 6:7</span></a>Mut'u akikupiga kofi nyendze mwenga, mugaluzire yo nyendze nyingine nayo apige. Mut'u akikuhoka ambaro, murichire hatha yo k'andzuyo.   <span class="verse" id="V30">30&#160;</span>Mut'u akikuvoya kit'u, mup'e, na mut'u akikuhoka vit'uzho, usimale kuujirwa.   <span class="verse" id="V31">31&#160;</span>Viryahu ambazho mungahendza at'u mamuhendere, ninwi nanwi ahendereni vizho zhenye.   </div><div class='p'> <span class="verse" id="V32">32&#160;</span>“Vikikala mundaahendza kare o mamuhendzao ninwi, be zho hatha vindamufwahani? Mana hatha o at'u mario k'amakimulungu kidza nao manaahendza asena ao.   <span class="verse" id="V33">33&#160;</span>Na mukiahendera madzo aryahu mamuhenderao madzo, be zho vindamufwahani? Mana vizho ndo mahendazho hatha ao at'u mario k'amakimulungu.   <span class="verse" id="V34">34&#160;</span>Na vikikala mundaakopesha aryahu ambao muna th'amaa kukala mandamuriha, be zho vindamufwahani? Mana hatha o at'u masiomumanya Mulungu, kidza nikukopeshana, kuno th'amaa yao ni kurifwa kamili.   <span class="verse" id="V35">35&#160;</span><a href="#FN18" class="notemark"><span class="popup">6:35 Kukopesha: Alaw 25:35-36</span></a>Ela hat'u ha vizho ahendzeni mahadhui enu, ahendereni madzo, na kidza muakopeshe hasiho kukala na th'amaa ya kurifwa chochosi. Mukihenda vizho zawadi yenu indakala bomu, na kidza mundakala ana a Mulungu ariye dzulu ya zhosi. Mana Mulungu nikuonera mbazi at'u masioshukuru na at'u ai.   <span class="verse" id="V36">36&#160;</span>Kwa vizho bai kalani na mbazi dza Babiyenu arizho na mbazi.”   </div><div class='s'>Jesu anaafundisha anafundzie dzulu za kuhukumu </div> <div class='r'>Math'ayo 7:1-5  </div><div class='p'> <span class="verse" id="V37">37&#160;</span><a href="#FN19" class="notemark"><span class="popup">6:37 Math' 6:14-15; Mar 11:25-26</span></a>Bai Jesu waenderera kunena akiamba, “Musiahukumu andziyenu, p'ore nanwi mukahukumiwa. Musilaumu andziyenu, p'ore nanwi mukalaumiwa. Sameheni andziyenu, ndo nanwi mundasamehewa.   <span class="verse" id="V38">38&#160;</span><a href="#FN20" class="notemark"><span class="popup">6:38 Mar 4:24</span></a>Lazhani, nanwi mundagerwa, mundagerwa kipimo kidzo cha kuhenda kusindirirwa, na kusukwasukwa hatha vingine vimwagike. Na kipimo kiki ndicho mundichogerwa mikononi mwenu. Mana cho kipimo mupimiracho andziyenu ndicho mundichopimirwa ninwi.”   </div><div class='p'> <span class="verse" id="V39">39&#160;</span><a href="#FN21" class="notemark"><span class="popup">6:39 Math' 15:14</span></a>Gonya akiambozera fumbo riri akiamba, “Vidze kipofu anadima kumugwira mukono kipofu mwandziwe? Hatha! Akihenda vizho osi airi mandavoromoka winani.   <span class="verse" id="V40">40&#160;</span><a href="#FN22" class="notemark"><span class="popup">6:40 Math' 10:24-25</span></a>Mwanafundzi k'adima kumukira mwalimuwe, ela kila mut'u andihokala adzafundishwa jeri-jeri, anadima akakala here mwalimuwe.   <span class="verse" id="V41">41&#160;</span>Mbona unaona kinyalu kiricho dzitsoni mwa mwandziyo, ela gogo ririro dzitsoni mwako mwenye k'urisikira?   <span class="verse" id="V42">42&#160;</span>Unadimadze kumwamba nduguyo, ‘Huma, mwanehu nikwamboze kinyalu,’ na kuno we mwenye una gogo zima mo dzitsoni mwako na k'urisikira. Ii! Mudzihendyi we! Andza kuromboza ro gogo ririro mo dzitsoni mwako kwandza, ndo undihoonat'o hatha udime kumboza cho kinyalu kiricho dzitsoni mwa mwandziyo.”   </div><div class='s'>Muhi udimazho kumanyikana </div> <div class='r'>Math'ayo 7:17-20; 12:34-35  </div><div class='p'> <span class="verse" id="V43">43&#160;</span>“Mana k'akuna muhi mudzo uzhalao matunda mai, hedu muhi mui uzhalao matunda madzo.   <span class="verse" id="V44">44&#160;</span>Kwani kila muhi unamanyikana kwa go matunda uzhalago. At'u k'amahuta t'ini kula kahi za mihi ya miya hedu kuhuta zabibu kula kahi za vihundu zha miya.   <span class="verse" id="V45">45&#160;</span>Mut'u mudzo nikuzhala madzo kula kahi za akibaye mbidzo iriyo moyoni mwakwe. Mut'u mui naye nikuzhala mai kula kahi za akibaye mbii. Mana kanwa ka mut'u kanena garyahu gadzigowadzala moyowe.”   </div><div class='s'>Aaki airi </div> <div class='r'>Math'ayo 7:24-27  </div><div class='p'> <span class="verse" id="V46">46&#160;</span><a href="#FN23" class="notemark"><span class="popup">6:46-49 Math' 7:21</span></a><a href="#FN24" class="notemark"><span class="popup">6:46 Mala 1:6</span></a>Jesu akienderera kunena akiamba, “Mbona munaniha, ‘Bwana! Bwana!’ na kuno go ninenago k'amugahenda?   <span class="verse" id="V47">47&#160;</span>Hedu humani nimwambire viryahu mut'u yuyahu asikiraye maneno gangu na kugahenda arizho.   <span class="verse" id="V48">48&#160;</span>Mut'u wa samupuli ii adzahalana na muaki wa nyumba ariyetsimba musinji mure, na akiaka nyumbaye dzulu za mwamba. K'uzhona zho muretho urihokudza, ukiisukuma yo nyumba, ela hatha kusumba kwenye k'aisumbire, mana yere yaakwat'o.   <span class="verse" id="V49">49&#160;</span>Ela bai mut'u agasikiraye maneno gangu na kutsagathuwa, adzahalana na mut'u ariyeaka nyumbaye ho ts'i hasiho musinji. Vikara wakathi muretho urihokudza thu, nyumba iyo ikigwa kare, na kubandikakwe kwakala kubomu.”   </div><ul class='tnav'>
<li><a href='index.htm'>Luka</a></li>
<li><a href='LUK05.htm'>&lt;</a></li>
<li><a href='LUK.htm'>6</a></li>
<li><a href='LUK07.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V1">6:1</a>
<span class="xo">6:1 </span><span class="xt">Kumbu 23:24</span></p>
<p class="x" id="FN2"><span class="notemark"></span><a class="notebackref" href="#V2">6:2</a>
<span class="xo">6:2 </span><span class="xt">Kumbo 20:8-10</span></p>
<p class="x" id="FN3"><span class="notemark"></span><a class="notebackref" href="#V3">6:3</a>
<span class="xo">6:3-4 </span><span class="xt">1 Samw 21:2-7; Alaw 24:5-9</span></p>
<p class="x" id="FN4"><span class="notemark"></span><a class="notebackref" href="#V6">6:6</a>
<span class="xo">6:6-11 </span><span class="xt">Mar 2:27-28</span></p>
<p class="x" id="FN5"><span class="notemark"></span><a class="notebackref" href="#V11">6:11</a>
<span class="xo">6:11 </span><span class="xt">Joh 5:16, 18</span></p>
<p class="x" id="FN6"><span class="notemark"></span><a class="notebackref" href="#V12">6:12</a>
<span class="xo">6:12 </span><span class="xt">5:16</span></p>
<p class="x" id="FN7"><span class="notemark"></span><a class="notebackref" href="#V14">6:14</a>
<span class="xo">6:14-16 </span><span class="xt">Mahe 1:13; Joh 1:40-44</span></p>
<p class="x" id="FN8"><span class="notemark"></span><a class="notebackref" href="#V19">6:19</a>
<span class="xo">6:19 </span><span class="xt">Math' 9:20</span></p>
<p class="x" id="FN9"><span class="notemark"></span><a class="notebackref" href="#V20">6:20</a>
<span class="xo">6:20-49 </span><span class="xt">Math' 5–7</span></p>
<p class="x" id="FN10"><span class="notemark"></span><a class="notebackref" href="#V20">6:20</a>
<span class="xo">6:20 </span><span class="xt">Jako 2:5</span></p>
<p class="x" id="FN11"><span class="notemark"></span><a class="notebackref" href="#V21">6:21</a>
<span class="xo">6:21 </span><span class="xt">Ugun 7:16-17; Jere 31:25; Zabu 126:5; Isa 61:3</span></p>
<p class="x" id="FN12"><span class="notemark"></span><a class="notebackref" href="#V22">6:22</a>
<span class="xo">6:22 </span><span class="xt">Math' 5:11; Joh 16:2; Mahe 5:41; 1 P'et 4:14</span></p>
<p class="x" id="FN13"><span class="notemark"></span><a class="notebackref" href="#V23">6:23</a>
<span class="xo">6:23 </span><span class="xt">Math' 5:12</span></p>
<p class="x" id="FN14"><span class="notemark"></span><a class="notebackref" href="#V24">6:24</a>
<span class="xo">6:24 </span><span class="xt">Math' 19:23-24; Jako 5:1</span></p>
<p class="x" id="FN15"><span class="notemark"></span><a class="notebackref" href="#V25">6:25</a>
<span class="xo">6:25 </span><span class="xt">1 Akor 4:8</span></p>
<p class="x" id="FN16"><span class="notemark"></span><a class="notebackref" href="#V26">6:26</a>
<span class="xo">6:26 </span><span class="xt">Jako 4:4; Jere 5:31</span></p>
<p class="x" id="FN17"><span class="notemark"></span><a class="notebackref" href="#V29">6:29</a>
<span class="xo">6:29 </span><span class="xt">Arum 12:17; 1 Akor 6:7</span></p>
<p class="f" id="FN18"><span class="notemark"></span><a class="notebackref" href="#V35">6:35</a>
<span class="fr">6:35 </span><span class="ft">Kukopesha: Alaw 25:35-36</span></p>
<p class="x" id="FN19"><span class="notemark"></span><a class="notebackref" href="#V37">6:37</a>
<span class="xo">6:37 </span><span class="xt">Math' 6:14-15; Mar 11:25-26</span></p>
<p class="x" id="FN20"><span class="notemark"></span><a class="notebackref" href="#V38">6:38</a>
<span class="xo">6:38 </span><span class="xt">Mar 4:24</span></p>
<p class="x" id="FN21"><span class="notemark"></span><a class="notebackref" href="#V39">6:39</a>
<span class="xo">6:39 </span><span class="xt">Math' 15:14</span></p>
<p class="x" id="FN22"><span class="notemark"></span><a class="notebackref" href="#V40">6:40</a>
<span class="xo">6:40 </span><span class="xt">Math' 10:24-25</span></p>
<p class="x" id="FN23"><span class="notemark"></span><a class="notebackref" href="#V46">6:46</a>
<span class="xo">6:46-49 </span><span class="xt">Math' 7:21</span></p>
<p class="x" id="FN24"><span class="notemark"></span><a class="notebackref" href="#V46">6:46</a>
<span class="xo">6:46 </span><span class="xt">Mala 1:6</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
