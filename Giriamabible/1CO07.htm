<!DOCTYPE html>
<html lang="nyf">
<head>
<meta charset="UTF-8" />
<link rel="stylesheet" href="dejavuserif.css" type="text/css" />
<meta name="viewport" content="user-scalable=yes, initial-scale=1, minimum-scale=1, width=device-width"/>
<title>Kilagane Kisha (Kenya) 1 Akorintho 7</title>
<meta name="keywords" content="Kilagane Kisha (Kenya), nyf, Holy Bible, Scripture, Bible, Scriptures, New Testament, Old Testament, Gospel" />
</head>
<body>
<ul class='tnav'>
<li><a href='index.htm'>1 Akorintho</a></li>
<li><a href='1CO06.htm'>&lt;</a></li>
<li><a href='1CO.htm'>7</a></li>
<li><a href='1CO08.htm'>&gt;</a></li>
</ul>
<div class="main">
 
<div class='chapterlabel' id="V0"> 7</div><div class='s'>P'aulo ananena dzulu za kuhala </div> <div class='p'> <span class="verse" id="V1">1&#160;</span>Vikara, dzulu ya garyahu maut'u murigogauza wakathi murihonandhikira, ni vidzo mulume asimugut'e muche.   <span class="verse" id="V2">2&#160;</span><a href="#FN1" class="notemark"><span class="popup">7:2 1 Ath'es 4:3-4</span></a>Ela kwa ut'u wa maut'u ga uzindzi, kila mulume niakale na muchewe, na kila muche akale na mulumewe.   <span class="verse" id="V3">3&#160;</span><a href="#FN2" class="notemark"><span class="popup">7:3 Aefe 5:21-29</span></a>Mulume naamuthoshezhe muchewe, na ye muche naye amuthoshezhe mulumewe here mut'u na muchewe mav̱iryazho kuhenda.   <span class="verse" id="V4">4&#160;</span>Kwani ye muche k'ana amuri dzulu za wo mwiriwe, mwenye amuri nawo ni ye mulumewe. Na ye mulume naye k'ana amuri dzulu za wo mwiriwe, mwenye amuri nawo ni ye muchewe.   <span class="verse" id="V5">5&#160;</span>Musilashane bule isihokala mukale mudzasikizana. Mana munadima kukala munamala mudzambozeze mumuvoye Mulungu kwa muda. Ela gakigoma go mavoyo thu, uyiranani kare p'ore mukashindwa ni kudzizulia na Shethani akapata nafasi ya kumujeza.   </div><div class='p'> <span class="verse" id="V6">6&#160;</span>Vivi nidzizhonena be si kukala ninamboza amuri, hatha bule nidzahenda kulazha ruhusa.   <span class="verse" id="V7">7&#160;</span><a href="#FN3" class="notemark"><span class="popup">7:7 Math' 19:11-12; 1 Akor 12:11</span></a>Ninahendza kila mut'u akale dza zho nirizho mimi. Ela k'azhadimikika, mana kila mut'u ana kigerwa cha kwakwe cha kih'akeye arichogerwa ni Mulungu. Yuno wagerwa kino na yuya akigerwa kirya.   </div><div class='p'> <span class="verse" id="V8">8&#160;</span>Bai kwa aryahu mario k'amana ache, na aryahu mario ni magungu, namala niambe vivi: Ni vidzo kala mangathuwa kuishi vizho dza zho niishizho mimi.   <span class="verse" id="V9">9&#160;</span><a href="#FN4" class="notemark"><span class="popup">7:9 1 T'imo 5:14</span></a>Ela kala mut'u k'adima kudziunya, naahale hedu ahalwe. Kwani ni baha kuhala hedu kuhalwa kuriko kwalagwa ni hamu.   </div><div class='p'> <span class="verse" id="V10">10&#160;</span><a href="#FN5" class="notemark"><span class="popup">7:10-11 Math' 5:32; 19:9</span></a>Kwa at'u mariohalana, ninamboza amuri kwenu. Na amuri ii ni ya Bwana si yangu bule. Muche asirichane na mulumewe bule.   <span class="verse" id="V11">11&#160;</span>Na kala andamuricha, asihalwe kaheri, naathuwe kukala bila mulume hedu auyirane na mulumewe. Mulume naye asimuriche muchewe bule.   </div><div class='p'> <span class="verse" id="V12">12&#160;</span>Na kwenu ninwi angine nyosi, mimi ninamwamba vivi, na ni mimi bai si Bwana bule. Kala ndugu yoyosi ana muche ariye k'adzamuhokera Masihi, na iye muche mwenye akale anahendza aenderere kuishi naye, ndugu iye asimuriche bule.   <span class="verse" id="V13">13&#160;</span>Na kala mwanamuche ariyemuhokera Masihi ana mulume ariye k'adzamuhokera, na iye mulume mwenye akale anahendza aenderere kuishi naye, dada iye asimuriche bule.   <span class="verse" id="V14">14&#160;</span><a href="#FN6" class="notemark"><span class="popup">7:14 Arum 11:16</span></a>Mana ye mulume asiyekuluhira nikuhendywa mueri kwa ut'u wa ye muchewe. Na ye muche asiyekuluhira naye nikuhendywa mueri kwa ut'u wa ye mulumewe. Na kala sozho, be o ana ao mangakala ni akolo, ela vino ni aeri.   <span class="verse" id="V15">15&#160;</span><a href="#FN7" class="notemark"><span class="popup">7:15 Ishini kahi za dheri: 14:33; Arum 12:18; 14:19; 2 Akor 13:11; Akol 3:15; Aebu 12:14</span></a>Ela chamba ye mulume hedu ye muche asiyekuluhira anamala kurichana na ye muche hedu mulume akuluhiraye, naamuriche. Kwani kahi za k'esi dza iyo ye muche hedu mulume akuluhiraye a huru kumuricha ende, ela kumbukirani kukala Mulungu wafwiha fuishi kahi za dheri.   <span class="verse" id="V16">16&#160;</span><a href="#FN8" class="notemark"><span class="popup">7:16 1 P'et 3:1</span></a>Kwani uwe muche hedu mulume uriyemukuluhira Jesu, unadima hangine ukamuhendya mulumeo, hedu mucheo akaokoka.   </div><div class='p'> <span class="verse" id="V17">17&#160;</span>Kila mut'u naaenderere kuishi here Mulungu arizhomupangira, na here zho Mulungu arizhomwiha. Na sheria ii ndo nifundishayo kahi za makanisa gosi.   <span class="verse" id="V18">18&#160;</span><a href="#FN9" class="notemark"><span class="popup">7:18 Agal 5:1</span></a>Chamba wakathi urihoifwa ni Mulungu were wangizwa lwembeni kare, usihikehike bule kumala kufuta wo muv̱ano wa lwembe. Na kala wakathi urihoifwa ni Mulungu were k'udzangizwa lwembeni, usendengizwa lwembeni bule.   <span class="verse" id="V19">19&#160;</span><a href="#FN10" class="notemark"><span class="popup">7:19 Arum 2:25-29; Agal 5:6</span></a>Kwani kwangizwa lwembeni, hedu kutsangizwa lwembeni k'akuna mana yoyosi. Chenye mana ni kuthuwa amuri za Mulungu.   <span class="verse" id="V20">20&#160;</span>Kila mut'u naathuwe kukala zho arizhokala wakathi uwo arihoifwa ni Mulungu.   <span class="verse" id="V21">21&#160;</span>Chamba wakathi urihoifwa were u mutumwa, vizho visikubudzye bule. Ela ukipata nafasi ya kukala huru, ihumire.   <span class="verse" id="V22">22&#160;</span><a href="#FN11" class="notemark"><span class="popup">7:22 Aefe 6:6; File 16; 1 P'et 2:16</span></a>Kwani iye ariye wakathi arihokala anaifwa were ni mutumwa, vivi be a huru kahi za Bwana. Na iye ariye wakathi anaifwa were a huru, vivi be adzakala mutumwa wa Masihi.   <span class="verse" id="V23">23&#160;</span><a href="#FN12" class="notemark"><span class="popup">7:23 6:20</span></a>Mulungu wamugula kwa bei ya gali, kwa vizho musikale atumwa a at'u bule.   <span class="verse" id="V24">24&#160;</span>Kwa vizho ndugu zangu, kila mut'u naaenderere kukala kahi za yo hali ariyokala haho wakathi Mulungu arihomwihira.   </div><div class='s'>P'aulo ananena dzulu za athana na asichana </div> <div class='p'> <span class="verse" id="V25">25&#160;</span><a href="#FN13" class="notemark"><span class="popup">7:25 1 T'imo 1:12-14</span></a>Bai kuhusu athana mario k'amadzahala na asichana mario k'amadzahalwa: Mimi sina amuri yoyosi kula kwa Bwana, ela namboza maoni. Maoni gaga ninagamboza kwa kukala kukirira kwa mbazi za Bwana ninakuluhirika.   <span class="verse" id="V26">26&#160;</span><a href="#FN14" class="notemark"><span class="popup">7:26 Jere 16:1-4; Mahe 14:22; 1 Ath'es 1:6; 3:3-4</span></a>Kwa kukala uu ni wakathi wa thabu, ni vidzo mut'u athuwe kukala zho arizho.   <span class="verse" id="V27">27&#160;</span>Chamba una muchumba, usimuriche bule. Na ukikala k'una muchumba usimale kuhala bule.   <span class="verse" id="V28">28&#160;</span><a href="#FN15" class="notemark"><span class="popup">7:28 Luk 21:23</span></a>Ela ukihala, k'uhendere dambi bule. Hedu musichana akihalwa, k'ahendere dambi. Ela at'u enye ache na enye alume mana thabu zao, na sikahendzere ninwi muzipate.   <span class="verse" id="V29">29&#160;</span><a href="#FN16" class="notemark"><span class="popup">7:29-31 Arum 13:11-13; 1 P'et 4:7; Afil 4:5</span></a>Ndugu zangu, nikinena vivi ninaamba kukala, wo muda usereo be ni muchache. Kwa vizho kula vivi be at'u enye ache namaishi here kwamba k'amahalire.   <span class="verse" id="V30">30&#160;</span>At'u marirao namakale here kwamba k'amarira bule. At'u enye raha namakale here kwamba k'amana raha. At'u magulao vit'u namakale here kwamba k'amana kit'u.   <span class="verse" id="V31">31&#160;</span><a href="#FN17" class="notemark"><span class="popup">7:31 1 Joh 2:17</span></a>Na at'u mauhumirao urumwengu uu, namakale here kwamba k'amana shuhuli nawo. Kwani urumwengu uu unakira.   </div><div class='p'> <span class="verse" id="V32">32&#160;</span>Ts'endzi mubudzyike bule. Mut'u mudhaka kaziye ni kuaza dzulu za maut'u ga Bwana, yani viryahu andizhomufwahiza iye.   <span class="verse" id="V33">33&#160;</span><a href="#FN18" class="notemark"><span class="popup">7:33 Luk 14:20</span></a>Mut'u ariyehala kaziye ni kuaza maut'u ga haha urumwenguni, namuna andizhomufwahiza muchewe.   <span class="verse" id="V34">34&#160;</span>Kwa ut'u uwo, maazo ga mut'u mwenye muche ga kwiri-kwiri. Musichana naye hedu mwanamuche ariye k'ana mulume, kaziye ni kuaza dzulu za maut'u ga Bwana, yani andizhotsundza mwiriwe hamwenga na rohoye, ili zhosi vikale vieri. Ela muche ariyehalwa ye kaziye ni kuaza dzulu za maut'u ga urumwengu uu, yani andizhomufwahiza mulumewe.   <span class="verse" id="V35">35&#160;</span>Nikinena vivi be si kuamba ninamuikira mizizo minji, hatha. Ninanena maut'u gaga gosi kwa faidha yenu ninwi. Ninamala kukala muhende kila kit'u kwa ngira mbidzo, na mudzambozeze kamare-kamare kahi za kazi ya Bwana bila kikwazo chochosi.   </div><div class='p'> <span class="verse" id="V36">36&#160;</span>Kala mut'u analola na aone kukala ni baha amuhale ye musichanawe, kwa kukala anathumika na akienderera kumutoeja andakala anamukosera, naahende here ahendzazho. Naamuhale mana akihenda vizho andakala k'ahendere dambi.   <span class="verse" id="V37">37&#160;</span>Ela mut'u akikala analola, gonya kwa kuhendza mwenye atose moyoni mwakwe bila kulazimishwa ni mut'u kukala ye musichanawe k'andamuhala, iye naye andakala anahenda ut'u udzo.   <span class="verse" id="V38">38&#160;</span>Kwa vizho iye amuhalaye ye muchumbawe anahendat'o, na iye ariye k'andamuhala naye anahendat'o zaidhi.   </div><div class='p'> <span class="verse" id="V39">39&#160;</span><a href="#FN19" class="notemark"><span class="popup">7:39 Arum 7:2-3</span></a>Mwanamuche ariyehalwa k'ana ruhusa ya kuhalwa kaheri na kuno mulumewe achere moyo. Ela ye mulumewe akifwa a huru kuhalwa ni mut'u yoyosi amuhendzaye bora thu vihendeke kahi za Bwana.   <span class="verse" id="V40">40&#160;</span>Ela kahi za maoni gangu ninaona kukala ni baha akale vizho bila kuhalwa. Na mimi ninenaye vivi ninaona nina Roho wa Mulungu nami.   </div><ul class='tnav'>
<li><a href='index.htm'>1 Akorintho</a></li>
<li><a href='1CO06.htm'>&lt;</a></li>
<li><a href='1CO.htm'>7</a></li>
<li><a href='1CO08.htm'>&gt;</a></li>
</ul>
<div class="footnote">
<hr />
<p class="x" id="FN1"><span class="notemark"></span><a class="notebackref" href="#V2">7:2</a>
<span class="xo">7:2 </span><span class="xt">1 Ath'es 4:3-4</span></p>
<p class="x" id="FN2"><span class="notemark"></span><a class="notebackref" href="#V3">7:3</a>
<span class="xo">7:3 </span><span class="xt">Aefe 5:21-29</span></p>
<p class="x" id="FN3"><span class="notemark"></span><a class="notebackref" href="#V7">7:7</a>
<span class="xo">7:7 </span><span class="xt">Math' 19:11-12; 1 Akor 12:11</span></p>
<p class="x" id="FN4"><span class="notemark"></span><a class="notebackref" href="#V9">7:9</a>
<span class="xo">7:9 </span><span class="xt">1 T'imo 5:14</span></p>
<p class="x" id="FN5"><span class="notemark"></span><a class="notebackref" href="#V10">7:10</a>
<span class="xo">7:10-11 </span><span class="xt">Math' 5:32; 19:9</span></p>
<p class="x" id="FN6"><span class="notemark"></span><a class="notebackref" href="#V14">7:14</a>
<span class="xo">7:14 </span><span class="xt">Arum 11:16</span></p>
<p class="f" id="FN7"><span class="notemark"></span><a class="notebackref" href="#V15">7:15</a>
<span class="fr">7:15 </span><span class="ft">Ishini kahi za dheri: 14:33; Arum 12:18; 14:19; 2 Akor 13:11; Akol 3:15; Aebu 12:14</span></p>
<p class="x" id="FN8"><span class="notemark"></span><a class="notebackref" href="#V16">7:16</a>
<span class="xo">7:16 </span><span class="xt">1 P'et 3:1</span></p>
<p class="x" id="FN9"><span class="notemark"></span><a class="notebackref" href="#V18">7:18</a>
<span class="xo">7:18 </span><span class="xt">Agal 5:1</span></p>
<p class="x" id="FN10"><span class="notemark"></span><a class="notebackref" href="#V19">7:19</a>
<span class="xo">7:19 </span><span class="xt">Arum 2:25-29; Agal 5:6</span></p>
<p class="x" id="FN11"><span class="notemark"></span><a class="notebackref" href="#V22">7:22</a>
<span class="xo">7:22 </span><span class="xt">Aefe 6:6; File 16; 1 P'et 2:16</span></p>
<p class="x" id="FN12"><span class="notemark"></span><a class="notebackref" href="#V23">7:23</a>
<span class="xo">7:23 </span><span class="xt">6:20</span></p>
<p class="x" id="FN13"><span class="notemark"></span><a class="notebackref" href="#V25">7:25</a>
<span class="xo">7:25 </span><span class="xt">1 T'imo 1:12-14</span></p>
<p class="x" id="FN14"><span class="notemark"></span><a class="notebackref" href="#V26">7:26</a>
<span class="xo">7:26 </span><span class="xt">Jere 16:1-4; Mahe 14:22; 1 Ath'es 1:6; 3:3-4</span></p>
<p class="x" id="FN15"><span class="notemark"></span><a class="notebackref" href="#V28">7:28</a>
<span class="xo">7:28 </span><span class="xt">Luk 21:23</span></p>
<p class="x" id="FN16"><span class="notemark"></span><a class="notebackref" href="#V29">7:29</a>
<span class="xo">7:29-31 </span><span class="xt">Arum 13:11-13; 1 P'et 4:7; Afil 4:5</span></p>
<p class="x" id="FN17"><span class="notemark"></span><a class="notebackref" href="#V31">7:31</a>
<span class="xo">7:31 </span><span class="xt">1 Joh 2:17</span></p>
<p class="x" id="FN18"><span class="notemark"></span><a class="notebackref" href="#V33">7:33</a>
<span class="xo">7:33 </span><span class="xt">Luk 14:20</span></p>
<p class="x" id="FN19"><span class="notemark"></span><a class="notebackref" href="#V39">7:39</a>
<span class="xo">7:39 </span><span class="xt">Arum 7:2-3</span></p>

<hr />
</div>
<div class="copyright">

<p align="center"><a href='copyright.htm'>© 2004 WBT</a></p>
</div>
</div></body></html>
